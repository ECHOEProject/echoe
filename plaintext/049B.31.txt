49B.31.1: þe of godes agenre gife cymð and þurh þæt his agen lif gelogað mid wisdome 
49B.31.2: se wisdom is swa we ær cwædon þæs halgan gastes gifu 
49B.31.3: and deofol sæwð þartogeanes unwisdom and swicdom and deð swa þurh þæt þæt ungesælig man wisdomes ne gimeð ne wislice his lif ne fadað 
49B.31.4: and git eac gedeð þæt forcuðre is þæt he talað þeah hwilum hine silfne wærne and wisne and bið eac foroft swa gehywod licetere swilce he wis sy bið þeah smeagende oftor ymbon swicdom þonne ymbe wisdom 
49B.31.5: and ongean þam andgite þe of godes agenre gife cymð se deofol sæwð angitleaste and eac deð þæt git wyrse is þæt se man þurh licetende hiwunge deð swilce he andgitful sy þe litel can to gerade and to gode on ænige wisan and ongean ðam wislican ræde þe of godes agenre gife cymð 
49B.31.6: se wiðerræda deofol sæwð receleasnesse and eac gemacað þæt git wirse is þæt se man þurh lease hiwunge deð swilce he rædfæst sy þe rædes ne gimeð mid ænigum gerade 
49B.31.7: and ongean modstaðolfæstnesse and modes strengðe ðe of godes agenre gife cymð se manfulla deofol sændeð wacmodnesse and liðerne earhscipe swa þæt se man abrið æt ælcere þearfe and eac git þæt wirse is gemacað þæt se man hiwað hwilum hine sylfne þeah mihtigne and unforhtne þeah on his heortan ænigne cafscipe and 
49B.31.8: ongean þam ingehyde and gearawitolnesse þe of godes agenre gife cymð se hetola deofol sæwð and sændeð nytennesse and þæt git wyrse is gedeð þæt se man hywað þeah hine sylfne swilce he deop ingehyd hæbbe þe nat na micel gescad æniges gerades 
49B.31.9: and ongean þa arfæstnesse þe of godes agenre gife cymð deofol sæwð and sændeð arleasnesse and gelærð swa þæt ungesælige men ne arige ahwar þar him to onhagige ne eac mæðe ne geseo on his underþeoddum ne on his efengelican and git eac gelærð þæt wirse is þæt he þeah swicollice hiwige swilce he arfæstes modes sy and under þam leaslican hiwe swiðost gederige 
49B.31.10: and ongean þam anfealdan godes ege þe of godes agenre gife cymð se grimlica deofol lærð dirstignesse and gebringð receleasan men on unstæððignesse wordes ne weorces and hwilum eac on ðam þe git wirse is gemacað þæt sume men beoð swa gehiwode liceteras swilce hig godes ege habban and bið eal heora ingeþanc mid fracode afilled 
49B.31.11: nis næfre nan wyrse yfel ne gode laðre þonne þæt gehiwode yfel 
49B.31.12: forðam deofol silf hit gefadað and gehiwað to ðam þæt þæt þingð foroft ærest ful god þe eft wyrð ful yfel and ful biter on ende 
49B.31.13: and to fela manna wyrð þeah mid þillican wræncan þurh deofol forlæred swa þæt hi eal oðer specað and oðer hiwiað oðer hig þencað 
49B.31.14: and þa beoð rihtliceteras þe to ðam gewuniað 
49B.31.15: and mid þam unwræncan eallan bið huru se earmscapena man antecrist eall afilled 
49B.31.16: his word and weorc beoð gode geþuhte unwarum mannum and eall hi beoð yfele and swicole 
49B.31.17: ac se þeodlicetere hit gehiwað þeah swa þæt læst manna wat hu he him wið þone þeodfeond gescildan sceal 
49B.31.18: forðam ne wurðað on worolde ænig worldsnotera ne on wordum getingra ne on heortan wyrsa and litellice swicolra þonne he wurðeð 
49B.31.19: and to fela manna eac is nu on ðyssere swicolan worlde þe ealswa to swiðe þurh hiwunge eal oðer sprecað oðer hig ðencað and lætað þæt to wærscipe þæt hi oðerne magon swa swicollice pæcan 
49B.31.20: ac eal þæt cymð of deofle and þeah hi swa ne wenan ægðer hi deriað mid swa geradan dædan ge ærest him sylfum ge siððan to manegan 
49B.31.21: and swa gerade manswican þe on ða wisan swæslice swiciað oftost on unriht and þurh þæt deriað for gode and for worlde 
49B.31.22: þæt sindon forbodan and antecristes þrælas þe his weg rymað þeah hi swa ne wenan 
49B.31.23: crist ælmihtig lærde georne ælce soðfæstnesse and anfealdnesse and þæt gehwa synluste fæste wiðstode 
49B.31.24: and antecrist læreð unsoðfæstnesse and swicolnesse and þæt gehwa his luste georne fulgange 
49B.31.25: and mid swilcan unlaran he forlæreð and forlædeð ealles to manega 
49B.31.26: and swa doð þa þeodlogan eac þe taliað þæt to wærscipe þæt man cunne and mæge litellice swician and mid unsoðe soð oferswiðan 
49B.31.27: and lætað eac þæt man mote to forð æfter luste nitenlice libban and giman ne þurfe na oferlice swiðe þæs þe bec beodan ne forhæfdnesse habban lichamlice lustas 
49B.31.28: ac cweðað to worde þæt se bið on geþance wærast and wisast se þe oðerne can raðost asmeagan and oftost of unwaran sum þingc geræcan 
49B.31.29: cweðað eac to worde þa ðe sindon stunte þæt micel forhæfdnes litel behealde ac þæt mete wære mannum gescapen to ðam anum þæt men his scoldon brucan and wimman eac to hæmede þam ðe þæs liste 
49B.31.30: and soð is þæt ic secge mid ealswilcan laran antecrist cwemeð and laðlice forlæreð ealles to manega 
49B.31.31: forðam nis næfre æni lagu wirse on worlde þonne gehwa filige eallinga his luste and his lust him to lage silfum gesette 
49B.31.32: and a swa nyr ende þisse worlde swa wurð firenlusta and sinlicra dæda a ma and ma mannum gemæne þurh deofles dara and his unlara 
49B.31.33: ac se bið gesælig se þe gewarnað huru hine silfne be ænigum dæle 
49B.31.34: god ure helpe 
49B.31.35: sit nomen domini benedictum et reliqua 

