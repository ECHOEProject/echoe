sermo de baptismate 

68.5.1: leofan men eallum cristenum mannum is micel þearf þæt hy heora fulluhtes gescead witan 
68.5.2: and gehadedum mannum gebyreð swiðe rihte þæt hy rihtlice and geornlice understandan huru þæt manna gehwylc gif he þære ylde and þæs andgites hæfð þæt he hit understandan mæg hwæt him man to þearfe sægð ðonne mot he beon ærest þinga gemyngad and gewisod þæt he cunne hu he of hæðendome mæge to cristendome þurh rihtne geleafan and þurh fulluht cuman 
68.5.3: ðonne is ærest se fruma þæt man gedo þurh gode wissunge þæt he his drihten ongite rihtlice and þæt he eac wiðsace anrædlice deofles gemanan 
68.5.4: þæt is þæt he forsace and forbuge his unlara þæs ðe he æfre mæge 
68.5.5: and þæt he geswutelige eac þæt he hæbbe and æfre habban wylle anræde geþanc and anrædne geleafan on ænne soðne and eallmihtigne god 
68.5.6: and geleornige þæt he cunne þæt ælc cristenman huru cunnan sceal paternoster and credan 
68.5.7: mid þam paternostre man sceal to gode gebiddan and mid þam credan geswutelian rihtne geleafan 
68.5.8: and syððan se man þæt can and rihtne geleafan hæfð understanden þonne bið he wyrðe þæt he fulluht underfo 
68.5.9: gif he þis huru ærest ealswa ic cwæð beforan deð 
68.5.10: þæt is þæt he deofol and his gemanan ealne forsæcð and him mid ealle fram buhð 
68.5.11: and crist gecysð and him to gebuhð and on hine anrædlice gelyfð 
68.5.12: se gelyfð anrædlice and rihtlice on hine se ðe hine rihtlice lufað 
68.5.13: and se hine lufað rihtlice þe his beboda and his laga gehealdeð mid rihte 
68.5.14: elles ne bið seo lufu naht and elles ne fremeð eac þæt fulluht na swiðe butan man godes beboda gyme þe geornor and man his lara and laga þe rihtlicor healde 
68.5.15: leofan men on þære cristnunge þe man deð ær þam fulluhte is micel getacnung 
68.5.16: þonne se sacerd cristneð þonne orðað he on þone man þonne hit swa gebyreð in modum crucis 
68.5.17: and þonne wyrð þurh godes mihte sona deoful swyðe geyrged 
68.5.18: and mid þæs sacerdes halsunge se deofol wyrð aflymed fram þære menniscan gesceafte þe ær wæs þurh adam forworht 
68.5.19: and þam halgan gaste bið sona eardungstow on þam men gerymed 
68.5.20: twa þing syndon þurh godes mihte swa micle and swa mære þæt æfre ænig man ne mæg þæron ænig þing awerdan ne gewanian fulluht and huselhalgung 
68.5.21: nis se mæssepreost on worulde swa synfull ne swa fracod þe þara þenunga aðere deð swa swa þærto gebyreð þeah he sylf ælc unriht dreoge on his life ne bið seo ðenung þæs na ðe wyrse 
68.5.22: ne eft nis ænig swa mære ne swa haliges lifes þæt aðor þæra þenunga gegodian oððon gemiclian mæge 
68.5.23: do swa hwylc swa hit do godes sylfes miht bið on þære dæde þurh halige geryne 
68.5.24: ac se earma synfulla man hearmað þeh him sylfum egeslice swyðe se ðe geþristlæcð to mæssianne oððon husel to halgiende and wat hine sylfne on synnum to fulne and swyðe forworhtne and nele ær hit geandettan and betan ær he to ðam geþristlæce 
68.5.25: his dyrstignes witodlice dereð him sylfum 
68.5.26: ac þæt ne dereð elles þam na ðe swiðor þe þa ðenunga underfoð mid rihtum geleafan 
68.5.27: forðam ne mæg ænig man godes mihta ne his mærða geminsian ne ænig þing awyrdan 
68.5.28: ðæt sealt þæt se sacerd þam men on muð deð þonne he cristnað þæt getacnað godcundne wisdom 
68.5.29: and ealswa se lichama þonne gefelð þæs sealtes scearpnesse swa sceal seo sawl ongitan wisdomes snoternesse 
68.5.30: and þonne se sacerd him ætforan singð credo in deum patrem þonne trymeð he his geleafan and mid þam geleafan gefrætewað and gewædað his hus 
68.5.31: þæt is þæt he gegearwað his heortan gode on to wunianne 
68.5.32: and þonne se sacerd æthrinð mid his spatle þæs mannes nase and earan þonne getacnað he mid þam þæt he sceal ægðer ge þurh stenc ge þurh hlyst underfon godcunde halignesse and gesceadwisnesse 
68.5.33: and þonne se sacerd smyreð mid þam halgan crisman breost and sculdru þonne befehð he þone man mid godes scelde on ægðere healfe þæt deofol ne mæg ænig his ætrenra wæpna him on afæstnian naðer ne beforan ne wiðæftan gif he þananforð þurhwunað anrædlice on rihtan geleafan and godes lagum folgað 
68.5.34: and þonne þis gedon bið eall fullice wel swa to ðære cristnunge gebyreð ðonne is æfter eallum þysum mid rihtum geleafan to efstane wið þæs fontbæðes georne 
68.5.35: and þurh þa fonthalgunge þær gewyrð sona godes ælmihtiges midwist 
68.5.36: and þurh ða orþunge þe se sacerd on þæt wæter orðað þonne he font halgað sona wyrð se deofol þanon afyrsod 
68.5.37: and þonne se sacerd gehalgodne tapor in þæt wæter deð þonne wyrð þæt wæter mid þam halgan gaste þurhgoten 
68.5.38: and hrædest to secganne eall þæt se sacerd deð þurh ða halgan ðenunge gesawenlice eall hit fulfremeð se halga gast gerynelice 
68.5.39: ða ðreo dyfinga on þam fontbæðe getacniað þæt we beoð geedcennede þonne to ecan life þurh þa halgan þrynnesse patris et filii et spiritus sancti 
68.5.40: þæt is eall an soð god 
68.5.41: and þæt hwite hrægl þe man mid þæne man befehð þonne he gefullod bið þæt getacnað þone gastlican wlite þe se man þurh godes gife habban sceal 
68.5.42: þæt synd þa godan and þa clænan dæda þe he on cristendome þananforð began sceal 
68.5.43: and mid þam crismale þe man him onufan þæt heafod deð man getacnað þone cristenan cynehelm þe he on heofenum ah gif he þananforð his cristendom mid rihte gehealdeð and on rihtan geleafan rihtlice þurhwunað 
68.5.44: forðam gif he þæt gehealdeð he bið criste to bearne geteald 
68.5.45: and he bið cynehelmes swyðe wel wyrðe gif he mid rihte gehyrð his fæder 
68.5.46: þæt is heofenlicum cyninge 
68.5.47: he is ure ealra fæder 
68.5.48: and þæt we swuteliað þonne we singað pater noster qui es in celis sanctificetur nomen tuum et reliqua 
68.5.49: ðonne eac æfter þysum he bið wel husles wyrðe and him gebyreð þæt swiðe rihte þæt he þonne þicge cristes lichaman and his blod 
68.5.50: forðam he bið þonne cristes lima an 

68.5.51: leofan men understandað þæt crist is cristenra heafod and ealle cristene men syndon to cristes limum getealde 
68.5.52: ðonne is micel þearf þæt cristenra manna gehwylc þæt understande þæt he his cristendom mid rihte gehealde 
68.5.53: se gehealt his cristendom rihtlice se ðe criste mid rihte gehyrð 
68.5.54: þæt bið se ðe his beboda gehealdeð and deofles larum eornostlice wiðstandeð ealswa man behet þæt man don wolde þa man fulluhtes gyrnde 
68.5.55: understandað godes beboda georne 
68.5.56: godes agen þæt forme bebod is þæt man lufige his nextan swa swa hine sylfne 
68.5.57: ælc cristenman is oðres nehsta 
68.5.58: forðam we synd þurh cristendom ealle gebroðra 
68.5.59: and we syndan cristes agene bearn gif we sylfe willað 
68.5.60: and þy hit is rihtlic dom þæt ænig cristenman oðrum ne beode butan þæt he wille þæt man him beode 
68.5.61: and se bið swiðe gesælig þe ðone dom rihtlice healdað 

68.5.62: leofan men we motan swiðe wærlice on ælce wisan us healdan gif we us scylan wið deofol gescildan 
68.5.63: forðam he bið æfre ymbe þæt an þæt he wile us beswican and gedon gif he mæg þæt we aleogan þæt þæt we behetan þa we fulluht underfengon 
68.5.64: ac utan understandan hwæt ða twa word mænan abrenuntio and credo þe man æt fulluhtþenunge on gewunan hæfð 
68.5.65: abrenuntio þæt is on englisc ic wiðsace heonanforð æfre deofles gemanan 
68.5.66: credo þæt is on englisc ic gelyfe on god ælmihtigne þe ealle þing gescop and geworhte 
68.5.67: nage we nane þearfe þæt we þysses weorðan lease 
68.5.68: ac utan don swa us þearf is 
68.5.69: gelæstan hit georne 
68.5.70: and þeh þæt cild to ðam iung sy þæt hit specan ne mæge þonne hit man fullað his freonda forespræc forstent him eall þæt sylfe swylce hit sylf spece 
68.5.71: and butan hit gelæste þonne hit ylde hæfð eall þæt on his geogoðe for hit gode wæs behaten hit mot forweorðan æt his endedæge gif hit godes lage forgymde syððan hit þa ylde and þæt andgit hæfde þæt hit godes lage gyman mihte 
68.5.72: ðonne agan þa yldran eac on cristenum folce þæs oferþearfe þæt hi heora gingran gode gestrynan and hy deofle ætwenian 
68.5.73: forðam eall þæt hy to unrihte geþafiaðheora gingrum eall hit bið ongean þæt þe hy gode beheton þa heo him fulluht begeaton 
68.5.74: and ealles þæs hy motan stið wite þolian æfter godes dome butan heo hit gebetan þæs ðe hy don magon 
68.5.75: cristenra manna gehwylc ah swiðe micle þearfe þæt he rihtne geleafan on ænne god hæbbe 
68.5.76: and þæt he his fulluhtes gescead wite 
68.5.77: and þæt simble rihtlice healde 
68.5.78: and his gingran geornlice tihte to þam ilcan 
68.5.79: and æfre swa þæt cild raðost ænig þing sprecan mæge tæce man him sona ealra þinga ærest paternoster and credan 
68.5.80: þonne sceal him þananforð a ðe bet gelimpan 
68.5.81: and eac ic on godes naman bidde and beode gif ænig cristenman þe ylde hæbbe swa sy forgymed þæt he hit ne cunne leornige hit georne and ne scamige ænigne man for his ylde 
68.5.82: ac do swa him þearf is 
68.5.83: helpe his sylfes 
68.5.84: forðam he ne bið wel cristen þe þæt geleornian nele 
68.5.85: ne he nah mid rihte æniges mannes æt fulluhte to onfonne ne æt biscopes handa se ðe þæt ne can ær he hit geleornige 
68.5.86: ne he rihtlice ne bið husles wyrðe ne clænes legeres se ðe on life þæt geleornian nele huru on englisc butan he on leden mæge 
68.5.87: ac do manna gehwylc swa swa him ðearf is 
68.5.88: leornige his ðearfe and hine sylfne beþence 
68.5.89: and his cristendom clænlice healde 
68.5.90: and ælcne hæðendom mid ealle aweorpe 
68.5.91: leofan men beorgað eow georne wið deofles lara 
68.5.92: ne beon ge nawðor ne to ficole ne to swicole 
68.5.93: ne lease ne lyðerfulle 
68.5.94: ne fule ne fracode 
68.5.95: ne on ænige wisan to lehterfulle 
68.5.96: ne ge ahwær ne beon þæs ðe ge gebetan magan ne witan ne gewyrhtan æniges morðres oððon manslihtas stala ne strudunga 
68.5.97: ac strynað mid rihte 
68.5.98: scildað eow wið gitsunga and wið gifernessa 
68.5.99: and þæt ge ahwær ne beon mannswican ne mansworan 
68.5.100: wedlogan ne wordlogan 
68.5.101: ne on leasre gewitnesse ahwar standan 
68.5.102: scildað eow wið galscipas and swiðe georne wið æwbrycas 
68.5.103: and wið oferfylle beorgað eow georne 
68.5.104: and ne gyman ge galdra ne idelra hwata 
68.5.105: ne wigelunga ne wiccecræfta 
68.5.106: ne weorðian ge wyllas ne ænige wudutreowa 
68.5.107: forðam æghwylce idela syndon deofles gedwimera 
68.5.108: ne beon ge ofermode ne to weamode 
68.5.109: ne to niðfulle ne to flitgeorne 
68.5.110: ne to felawyrde 
68.5.111: ne ealles to hlagole ne eft to asolcene ne to unrote 
68.5.112: ne beon ge to rance ne to gylpgeorne 
68.5.113: ne færinga to fægne ne eft to ormode 
68.5.114: ne beon ge to slapole ne ealles to sleace 
68.5.115: ac scildað eow georne wið deofles dare 
68.5.116: ealle unþeawas awealleð of deofle 
68.5.117: and he þæt unsæd saweð to wide 
68.5.118: ac utan don swa us ðearf is 
68.5.119: helpan ure sylfra 
68.5.120: and þæs huru efstan nu we fyrst habbað þa hwile ðe god wile 
68.5.121: þe læs þe we forweorðan þonne we læst wenan 
68.5.122: and utan þurh æghwæt godes willan wyrcean swa we geornost magon 
68.5.123: þonne geleanað he hit us þær we betst beðurfon 
68.5.124: him symble sy lof and wuldor in ealra worulda woruld a butan ende amen 

