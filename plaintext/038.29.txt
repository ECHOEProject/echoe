de cæna domini in u feria 

38.29.1: her sprycð be ðære arwurðnysse ðises halgan dæges 
38.29.2: and be þære unasecgendlican mildheortnysse ures drihtnes hælendes cristes hu arfæstlice he on þysum dæge mancynne eadmodnysse bysne onstealde 
38.29.3: swa he us æghwilces godes bysne beforan onstealde 
38.29.4: he dyde swa se soða lareow don sceolde 
38.29.5: æghþer ge he us mid his wordum lærde ge eac mid hys bysenum beforan ætywde hu we don sceoldon 
38.29.6: þonne wæs on þysum dæge þæt ure drihten ælmihtig god hine sylfne to ðan geeadmette þæt he to manna fotum gehnah and his leorningcnihta fet þwoh swa we nu heræfter gehyran magon 
38.29.7: hu arwurðlice se eadiga godspellere sanctus iohannes se ðe synderlice cristes dyrling wæs þa drihtlican þenunge æfter þysse endebyrdnysse segð and þus cwyð 
38.29.8: ante diem festum pasce sciens iesus quia uenit hora ut transeat ex hoc mundo ad patrem 
38.29.9: ær þam symbeldæge þære eastryna þe hi on þære ealdan æ weorðedon þa wiste se hælend þæt seo tid com þæt he of þisum middanearde on heofonas to godfæder feran wolde þanon he næfre sona wæs 
38.29.10: þurh his þa ecan godcundnysse he drihten wolde ærest her middaneard gebreman and gewurþian þa iudeiscan æfter þære wisan þe on þære ealdan æ beboden wæs 
38.29.11: and þonne wolde þære ende gesettan 
38.29.12: and þonne wolde eac þisse niwan frymð gesettan þa we nu weorþiað on drihtnes ciricum 
38.29.13: þæt is þæt he wolde his sylfes lichaman and his blod gehalgian mancynne to hælu and to life 
38.29.14: sceolon we þæt witan þætte se halga lichama ures drihtnes þe we nu on circan þicgað þæt is þæt halige husel þæt wæs ærest on þysum dæge gehalgod mancynne eces lifes to wedde 
38.29.15: forðan æghwilc þæra manna se ðe þæm rihtlice onfehþ æghwilc þæra onfehþ eces lifes wed 
38.29.16: cum dilexisset suos qui erant in mundo 
38.29.17: he drihten lufade his þa halgan þe on þysum middanearde wæron 
38.29.18: rihtlice þæt is cweden 
38.29.19: forðan ðe to ðæs forð wið heo gecydde þæt he efne lichamlicne deað for heora hælu geþrowade 
38.29.20: þa gefylde he sylfa þone cwyde þe he ær cwæð 
38.29.21: maiorem namque hac dilectionem nemo hab 
38.29.22: he cwæð ne mæg ænig man wið oþerne maran lufan gecyðan þonne þæt hwilc man his sylfes feorh for his freond sette 
38.29.23: hwæt he þonne þa lufan ure drihten swiðe healice wið eall mancyn gecydde þa he swa ic ær sæde se heofonlica cyning for ealra manna hælu lichamlice deað geþrowade 
38.29.24: forþan we sculun nu þære micclan lufan urum drihtne singallice þancian æghwæþer ge mid wordum ge mid dædum ge eac mid ealre heortan meagolnysse 
38.29.25: in festiuitate iudeorum facta est cena domini 
38.29.26: on iudea symbelnyssum wæron geworden drihtnes æfengereordu 
38.29.27: and se hælend wæs hlionigende æt þam gereordum mid his apostolum and mid heom mæte þigde 
38.29.28: þa wæs se ealda feond his inwites and his facnes swiðe gemyndig 
38.29.29: sende þa hyne sylfne on ðæs mannes heortan þe iudas wæs haten and hine lærde þæt he sceolde drihten to deaðe belæwan 
38.29.30: wæs he þes ylca iudas þa mid þam hælende æt þam gereordum 
38.29.31: and he wæs ær on þæra twelf apostola rim geteled 
38.29.32: ær he þa hine sylfne swiðe earme and unlædlice of þære gemanan and of ðære gemynde ealra godes gecorena adwæscde and adilgade 
38.29.33: þurh þæt þe he mid his þweorre heortan þæne wealdend and þæne heorde heofonas and eorðan swiþe arleaslice on synfulra manna handa to cwale gesealde 
38.29.34: he cwæð se godspellere þæt se deofol hit sende on þæs mannes heortan þe iudas wæs haten 
38.29.35: nalæs þæt se feond him openlice utan to spræce þurh earena gehyrnysse 
38.29.36: ac his heortan and his modgeþanc innan to ðam lærde and scinde þæt he hine drihten to deaðe belæwde 
38.29.37: and eall þætte deofol þær mynte mancynne to ðam yfele gedon eall þæt eft mancynne to ðam mæstan gode geeode 
38.29.38: forþan ðe ure drihten þurh his lichamlice þrowunge us ealle of ecum deaðe generode 
38.29.39: sciens quia omnia dedit ei pater in manu sua 
38.29.40: he wiste þæt him godfæder eall on his hand and on his anweald sealde 
38.29.41: ealle godcundlice gesceafta standað on drihtnes gewealdum 
38.29.42: forðan ðe he is se ylca god se ðe ealle gesceafta gesceop and geworhte 
38.29.43: ealle þing he ætsomne gesihþ and sceawað and ealle þing him beoð opene and cuð 
38.29.44: nis æniges mannes modgeþanc to ðæs deagol þæt hit him behyded sy 
38.29.45: he drihten þæt ongeat and geseah þæt se deofol þone iudas lærde þæt he hine belæwde 
38.29.46: ac þæt he þeahhwæþere geþyldelice abær and gemetfæstlice abær 
38.29.47: forþan ðe he þæt wiste þæt hit æfter his geteohunge gegan sceolde 
38.29.48: wiste he þæt he on his sylfes gewealdum and on his godcundre mihte hæfde æghwæðer ge þone læwend ge þone lærend ge eac þa sylfan þa ðe hine eft afengon be eallum þam he don mihte swa swa he wolde 
38.29.49: and he wiste þæt he hi ealle on his anwealde 
38.29.50: and eall þæt yfel and ealne þone nið þe hi wið hine gefremedon eall he drihten þæt þurh hine sylfne mancynne to gode gecyrde 
38.29.51: forðan ðe godes miht is þæt ana mæg æghwæt to gode gecyrran 
38.29.52: et quia a deo exiuit et ad deum uadit 
38.29.53: and he wiste þæt he fram godfæder on middaneard asended wæs and þætte he eft to godfæder faran wolde 
38.29.54: soðlice þeah þe he drihten us hider on middaneard eadmodlice gesohte on menniscnysse lichaman hwæðere swaðeah he englas blissode on heofona rice and him þær wuldre and gefean heold 
38.29.55: and þeah þe he eft of þisum middanearde to godfæder on heofonas ferde hwæðere he her on worulde mid his gecorenum wunað 
38.29.56: forðan ðe his mihte sind þæt he æghwær si and he þurh his godcundnysse æghwær andweard bið 
38.29.57: surgit a cæna et posuit uestimenta sua 
38.29.58: he þa aras se hælend cwæð þa se godspellere fram þam gecorenum and his hrægel asette 
38.29.59: he mænde þæt he hit on anre stowe alede 
38.29.60: mid þi he getacnode þæt he wolde his þone halgan lichaman on deað gesettan for ealles mancynnyss hælu 
38.29.61: he hwæðere eft þæne ilcan lichaman swiðe wlitigne and wundorlice gefremode þurh his þa halgan ærist 
38.29.62: et cum accepisset lintheum precinxit se 
38.29.63: he þa onfeng line and hine mid begyrde 
38.29.64: þæt is þæt he onfeng þære mæstan strengu mid þære he þisne middaneard alysde 
38.29.65: and we eac witan þæt þæt bið þegnes riht þonne he wile teala þenian þæt he hine sceal to ðan gyrdan and gearwian þæt he mæge oðrum mannum gedafenlice þenian 
38.29.66: to ðan se heofonlica cyning ælmihtig god us hider on middaneard gesohte on menniscum lichaman þæt he us wolde þurh his tocyme ece lif þenian and forgyfan 
38.29.67: swa he gedyde þurh his halgan þrowunge and þurh his þa eadigan lare þe he mancynne her on middanearde sæde and cydde 
38.29.68: deinde misit aquam in peluim 
38.29.69: he þa het geotan wæter on mundleow and ongan his þegna fet þwean and þæran mid þi line þe he wæs be gyrded 
38.29.70: hwæt he drihten on þisse dæde þa his word and þone his cwide fægre gefylde þe he ær sylf cwæð 
38.29.71: non ueni ministrari sed ministrare 
38.29.72: he cwæð ne com ic to ðan on middaneard þæt ic wolde þæt me men þenodon ac þæt ic wolde mannum þenian 
38.29.73: on þære eadmodlican bysne is æteowod þætte men sceoldon him betwynan beon eadmode and þætte se idele oferhygd þyses middaneardes sceal beon geflemed þurh þa eadmodnysse þæs þenigendan cristes 
38.29.74: uenit ergo ad simonem petrum 
38.29.75: he com þa to his þegne þe petrus wæs haten 
38.29.76: nalæs þæt he latust to him come ac he ealra ærest to him eode 
38.29.77: and he ærest æt him ongan heora fet þwean forþan ðe he wæs þæra apostola ealdorman 
38.29.78: geearnode he þi syððan þe he drihten heora ealra modgeþances cunnode 
38.29.79: and be him sylfum hi ealle befran hwæt hi wendon þæt he wære 
38.29.80: ða cwæð petrus him to andsware 
38.29.81: tu es christus filius dei uiui 
38.29.82: þu eart crist þæs lifigendan godes sunu 
38.29.83: þa on þære drihtenlican andetnysse geearnode he þone ealdordom ealra godes ciricena and þa cægan heofona rices 
38.29.84: he drihten com to petre swa ic ær sæde and wolde his fet þwean 
38.29.85: þa cwæð he petrus to him hu mæg hit min drihten swa beon þætte þu mine fet þwea 
38.29.86: efne swa swa he cwæde 
38.29.87: ic eom þurh min tydderlice gecynd lichamlic man and þu eart god ealra gesceafta 
38.29.88: nis þæt forþan gedafenlic þæt þu to minum fotum onhnige 
38.29.89: cwæð he crist to him þæt þæt ic her do nast þu þæt gyta forhwan ic swa do þu hit þonne wast hwæðere æfter þisum and ic hit þe gesecge 
38.29.90: he drihten geseah forhtian þæs his þegnes mod for his þære eadmodlican þenunge 
38.29.91: þa trymde he hyne mid his þa gewunelican arfæstnysse þæt he geþyldelice biddan sceolde hwæne he him eft þæt geryne gesæde þære eadmodlican þenunge 
38.29.92: þa cwæð him petrus 
38.29.93: non lauabis mihi pedes in aeternum 
38.29.94: min drihten ne þwehst þu næfre mine fet 
38.29.95: he forhtate swa ic ær cwæð forðan þe drihtnes eadmodnyss 
38.29.96: þuhte him þæt wundorlic and egeslic þæt se heofonlica cyning to his fotum onhnigan sceolde 
38.29.97: se man ana wæs þætte eadmodnysse wiðsoc and hwæðere for hyrsumnysse geþafode 
38.29.98: cwæð se hælend him to gif ic ne þwea þine fet þonne nafast þu dæl mid me 
38.29.99: on þisum is gecyþed þæt seo onþwegennys þæra fota gastlice tacnað gehwæðer ge lichamlice clænnysse ge eac sawle 
38.29.100: efne þan geliccost þe he cwæde 
38.29.101: gemuna ðu and ongyt þætte ælc þæra manna se ðe æfter þisse worulde mid me on heofona rice eardian sceal þæt he þonne sceal nu ær þurh minne fultum and þurh mine gyfu fram his synnum geclensod beo 
38.29.102: þa cwæð he petrus to him 
38.29.103: domine non tantum pedes meos 
38.29.104: drihten nalæs þæt an þæt þu mine fet þwea ac þu eac þweh mine handa and min heafod 
38.29.105: efne swa swa he cwæde 
38.29.106: nu þu drihten þus egeslice beotast þæt ic elles næbbe dæl mid þe buton þu mine fet þwea nis nu ænig dæl mines lichaman þæt ic þe wiðsacan wille þæt þu hine ne þwea ac þu hine ealne þweh 
38.29.107: þa cwæð he crist to him 
38.29.108: se man se ðe aþwegen bið ne bið him þæs þearf þæt hine man eft þwea ac he þonne bið eall clæne 
38.29.109: hwæt mænde he drihten mid þam wordum 
38.29.110: hwæt we witon þætte ne bið ænig man to ðæs clæne aþwegen þæt he þæs hwæðere næbbe þearfe þæt he hine eft þwea 
38.29.111: ac he mænde swa ic ær cwæð þa gastlican onþwægennysse 
38.29.112: þæt is þæt halige fulwihtes bæð and synna forlætennysse 
38.29.113: forþan se man se ðe rihtlice gefulwað bið se bið eall clæne 
38.29.114: ne sceal hine man eft fulwian ne þæt alyfed is ac þa synne and incan þe him syððan gelimpað þonne sceal he þa þurh clæne andetnysse and þurh medeme bote and þurh his tearas hi eft aþwean þæt he eft þurh þæt clæne geweorðe 
38.29.115: et uos mundi estis sed non omnes 
38.29.116: and ge syndon clæne cwæð he crist to ðam his þegnum nalæs hwæðere ealle 
38.29.117: her on þysum cwyde wæs þæra apostola tosceadnys 
38.29.118: ealle hi wæron clæne buton iudas ana 
38.29.119: he wæs læwa and myrðra and furþon he hine sylfne swiþe unlædlice mid grine aheng and wirigde 
38.29.120: and swa ungesæliglice to ecan deaðe and to ecum witum wæs genyðerod 
38.29.121: forðan he drihten cwæð þæt hi ealle næron clæne forðan ðe he þæt geare wiste hwilc heora þæt wæs þæt hine belæwan mynte 
38.29.122: swa he æghwilcne man sceawað æghwæðer ge þa dæda utan ge eac þa heortan and þone modgeþanc innan 
38.29.123: postquam ergo lauit pedes eorum 
38.29.124: æfter þan ðe se hælend þa hæfde heora fet geþwegen þa onfeng he eft his hrægel and hine mid gegyrode 
38.29.125: on þan wæs getacnod þætte æfter þan þe he ure drihten for ealles mancynnes hæle lichamlice deað geþrowade and he þisne middaneard aþwoh and generede mid his þi deorwurðan blode þæt he þa eft onfeng his þæm unwæmman gegerlan 
38.29.126: þæt hi his þam halgan lichaman þe he ær for manna hælo on þrowode 
38.29.127: þæne he eft wundorlicne and undeadlicne gefremede þurh his þa halgan ærist 
38.29.128: et cum recubuisset iterum dixit eis scitis quid fecerim uobis 
38.29.129: þa se hælend hine þa gegered hæfde þa gesæt he eft æt þam gereordum and to ðam apostolum cwæð witan ge hwæt ic eow dyde 
38.29.130: ic wolde mid þi gecyþan þæt ge þæt wisten nu ic eowre fet þwoh þe eower drihten and eower lareow eom þæt eower æghwilc sceal oðres fet þwean 
38.29.131: and ic eow þæt dyde to bysene þæt to ðam geeadmette þæt ic eow nu mid eadmodnysse þenode þæt eower æghwilc sceal swa oðrum mid eadmodnysse þenian 
38.29.132: on þysum cwyde us is openlice gecyþed and æteowod þæt we þæs habbað miccle nedþearfe þæt we symle tilian on æghwilce tig mid ælmihtiges godes fultume gehwæðer ge geonge ge ealde ge heane ge rice þæt we sibbe and lufan and eadmodnysse us betwynan healdan 
38.29.133: and þæt ure æghwilc on oðres god fægne and æghwilc oðrum to gode fultumige 
38.29.134: and eac þætte æghwilc mann wið oþerne arful sy ge on wordum ge on dædum ge on þenungum ge on ælcum þæra goda þe he him to are gecweþen oððe gedon mæge 
38.29.135: eac swilce we sceolon þysne cwyde swa ongytan þætte on þam gemete þe he drihten us ure synne forlæteð þurh andetnysse and þurh bote þæt we þonne sceolon swa urum þam nextan forlætan ealle þa eornysse and þa æfþancan þe hi wið us gewircað 
38.29.136: ac uton nu tilian þæt we don æfter þære drihtenlican bysene swa he us bebead 
38.29.137: uton we gehwæþer ge ealle are ge ealle eadmodnysse on urum dædum healdan and don wið ure þa nextan 
38.29.138: þæt is wið ealle men þe gefulwade syndon 
38.29.139: and uton forlætan and forgeofan ealle þa æfþancan and þa eornysse þe oðre men wið eow gefremmen 
38.29.140: amen amen dico uobis non est seruus maior domino suo 
38.29.141: soð is soð is þæt ic eow secge cwæð se hælend to his þegnum þæt se þeowa ne bið þonne bætera ne þonne ricra þonne se his hlaford ne se ærendraca þonne selre ne þonne se wurðra þonne se ðe hine sendeð 
38.29.142: efne swa swa he cwæde 
38.29.143: huru ge synd þonne bæteran þe ic þe eower drihten and eower lareow eom 
38.29.144: nu ic þæt ne forhogode þæt ic eow þus mid eadmodnysse þenode þæt eower þonne þæt ne sceal ænig forhicgan þæt he oðrum mid eadmodnysse þenige æghwæðer ge þas þenunge ge ælce þæra þe he him to gode geþenian mæge 
38.29.145: nu ge þas þing witon eadige ge beoð gif ge hi gelæstað 
38.29.146: soðlice þa menn beoð eadige þa ðe godes bebodu gefyllað 
38.29.147: forðan ðe hi onfoð ecere mede and ecum gefean æfter þisum life 
38.29.148: he drihten wat hwa his æ gehealdeð and hwa þa begangeð sylfa heræfter to his apostolum be þan cwæð 
38.29.149: non de omnibus uobis dico 
38.29.150: ne cwæð ic na þas þing be eow eallum ic wat hwæne ic ceose 
38.29.151: on þisum wordum se ungesæliga iudas wæs openlice oncunnen se ðe þurh þis inwit and þurh his facen ælmihtigne drihten to deaðe gesealde þæne þe is mennisces cynnys alysend and ealra gesceafta reccend and hyrde 
38.29.152: he cwæð se hælend be þam ylcan iudan 
38.29.153: qui manducat mecum panem 
38.29.154: he cwæð se man se ðe þigeð þisne hlaf mid me he ahefeð his hælan wið me 
38.29.155: wa ðam þe þurh þone bið mannes sunu to deaðe geseald miccle him wære bætere þæt he næfre on þas woruld acenned ne wære 
38.29.156: efne swa ungesæliglice se ungetreowa iudas þam larewe deað sætade swa him eall his lif to ungesælþum and to yrmþum wearð 
38.29.157: amen amen dico uobis quia unus ex uobis me tradet 
38.29.158: soþ is soþ is þæt ic eow secge þæt eower an me to deaðe seleð 
38.29.159: openlice he drihten beforan him eallum sæde þætte iudas wende þæt þone hælend bemiðen wære 
38.29.160: and swa dysigne and swa heardre heortan þæt he wæs hwæðere nænige hreowe dyde ne nænig andgyt hæfde 
38.29.161: þa locedan þa discipulas heom betweonan 
38.29.162: and wæron on heora modgeþance swiðlice gefyrhte and gedrefde swa hit mænig fyren wæs 
38.29.163: and ymb þæt þohton be hwylcum heora he þæt word gecwæde 
38.29.164: wiste he drihten ana hwa his læwend and myrðra wæs swa swa him nænig þing bemiðen beon mæg 
38.29.165: þa wæs þæra discipula an ofer þæs hælendes bearm hleonigende 
38.29.166: wæs þæt se ylca iohannes se ðe þis æfter endebyrdnysse segð 
38.29.167: lufade hine se hælend synderlice 
38.29.168: þa becnade sanctus petrus him þæt he sceolde æt þam hælende geacsian be hwilcum heora he þæt word gecwæde 
38.29.169: wilnedon þa apostolas symble æghwilce riht and soðfæstnysse to witanne 
38.29.170: and hi miccle ma drihtnes wordum gelyfdon þonne him sylfum 
38.29.171: forðan heora æghwilc be him sylfum synderlice þus cwæð numquid ego sum domine ac ic hit drihten eom 
38.29.172: buton iudas ana he swigade lengst 
38.29.173: forðan ðe he wæs on his wordum þam oðrum swa ungelic swa he wæs on his geearnungum 
38.29.174: þeah þe he ealra latost and eac bealdlicost cwæde 
38.29.175: numquid ego sum rabbi 
38.29.176: segest þu lareow þæt ic hit sy 
38.29.177: þa cwæð he crist him to andsware tu dixisti þæt þu cwæde 
38.29.178: þa hlinode sanctus iohannes ofer þæs hælendes breost swa ic ær sæde 
38.29.179: acsode hine þa and him to cwæð min drihten hwilc ur is þæt þæt þa dæda gedon mynteð þæt he þe belæwe 
38.29.180: þa andswarode him se hælend and him to cwæð se hit is se ðe ic him þisne bedyptan hlaf ræcan wille 
38.29.181: bestang þa þone hlaf þe he him on handa hæfde on þæt sealtfæt þe him beforan stod and þa sealde þam scariothiscan and he hyne þa sona æt 
38.29.182: and æfter þan breades sticce eode him on þæt wiðerwearde deofol 
38.29.183: and he þa sona þanon ut gewat swa he syððan fram eallum his ræde gewiten wæs 
38.29.184: þa ongan he drihten him endleofonum openlice his þa halgan þrowung secgan and eall þa þing þe he wolde and geteohad hæfde þæt be him geweorðan sceolde 
38.29.185: segeð man eft tomerienne hu þæt geworden wære 
38.29.186: ac uton nu geþencan men ða leofestan be þære bysene þe se hælend þam scariothiscan iudan þæne hlaf sealde 
38.29.187: þæt us is on þan micel wærlicnyss getacnað and æteowod on ðære onfangennysse ures drihtnes lichaman 
38.29.188: þæt is þonne þæs halgan husles 
38.29.189: uton forðan tilian þæt we syn clæne and unwemme þam to onfonne swa swa þa oðre apostolas wæron nalæs swa swa iudas wæs 
38.29.190: to ðan þæt we magon and moton beon dælnimende godes rices 
38.29.191: mid urum drihtne hælende criste se ðe eall þas þing for mancynnes lufan and hælu mildheortlice abær and gemetfæst aræfnade 
38.29.192: god us gefultumige þæt we to him becuman moton se ðe leofað and rixað a on ecnysse god amhnamen 

