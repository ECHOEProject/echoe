332.34.1: usse lareowas and usse leorneras and þa halgan apostolas and ure bisceopas beodaþ eallum þæm mæssepreostum þe heom underþeodde syndon þæt hi heora hadas on riht gehealden and gode bysne ætywan godes folce þe hi gerihtan sceolon and þæt ge ne geþafien þæt hi hiora lif on unriht libben and þæt ge hit him ne cyþen þær hi hit doþ and wyrceaþ 
332.34.2: þonne ærest we beodaþ þæt ge god don and yfel forlæten 
332.34.3: and lufiaþ eowerne drihten and eowre þa nyhstan eal cristen folc mid eallum mode and mid eallum mægene 
332.34.4: and scyldaþ eow wið þa uncysta þara eahta heafodleahtra þæt is oformodnes and manslæhtas and mæne aðas unrihthæmed morðor and gitsunga lease gewitnessa nið and yrre stala tælnessa and drycræftas 
332.34.5: and þa ðe nu swylcera synna andetnessa and rihte dædbote her ne doþ hi þonne mid deofle gesigaþ on helle 
332.34.6: þær nis nauþer ne andetnes ne forgifnes 
332.34.7: nu bidde we eow and myngiaþ þæt ge don soðe dædbote eowra synna forþon hell hafað seofon witu 
332.34.8: þæt forme wite is ece hungor oþer is ece þurst þridde is ece cyle feorþe is fyres hæto fifte is ece wyrma slite syxte is ece fulnes seofoþe ece smyc and þrosm 
332.34.9: and se preost se þe hæbbe nunnan oð his ende oððe læwde man se þe hæbbe cyfese ofer his æwe oððe hwa him to gesybne man hæbbe oð his endedæg syn hi ealle amansumude of ealra heofonwara haligdome and eorþwarena 
332.34.10: ne gesinge þær nan man nane mæssan þær hi inne syn ne husl ne gehalgodne hlaf ne sylle ne hi nan man ne byrge binnan gehalgodan mynstre ne furþum to hæþenum pytte ne bere ac drage butan cyste butan hi geswicon 
332.34.11: and gif ða mæssepreostas þissa ænig mid him witon and nellaþ him styran and forbeodan hira unriht oððe feoh æt him nymaþ oððe gif þa ðe ure spræce sprecan sceolon and him feoh æt nymaþ and forswigiaþ and nellaþ us hit cyþan þonne syn hi ealle amansumade of godes bletsunge and of ure buton hi hit gebetan willon 
332.34.12: wa la þam mannum þe mid dflum sulon habban hyra eardungstowe 
332.34.13: þær bið sar butan frofre and ermþa butan are 
332.34.14: and weana ma þonne æniges monnes gemet sy þæt hit asecgean mæge 
332.34.15: swa hit awriten stondeþ and þus cweden 
332.34.16: se salmscop us sang þysne cwide be deaþes onlicnesse and be hellegryre 
332.34.17: ðonne syndon þreo deaþas leornod on bocum 
332.34.18: an þara deaþa bið þæt mon swelte on his synnum 
332.34.19: ðonne bið oðer deaþ þæs lichoman and þære saule gedal 
332.34.20: ðonne bið se ðridda deaþ þæt he bið on helle cwylmed 
332.34.21: þær ne mæg nænig sawl hire waldend herian for þon sare þe hire onsiteð 
332.34.22: ðonne sindon þreo lif leornode on bocum be soþfæstum monnum 
332.34.23: an lif him bið be flæsce 
332.34.24: and oðer him bið be godes willan 
332.34.25: and him bið þæt ðridde lif on þære toweardan worulde mid eallum halgum 
332.34.26: and se deaþ is to ondrædanne forþon nænig mon nis þæt hine mæge befleon 
332.34.27: þeah se mon eardige on middum burgum and onmiddan his mægþe betweoh hundteontigum þusenda manna mid wepnes ecgum and þeah he si hundteontig þusenda fæþma under eorþan in iserne cyste belocen hwæþere he sceal sweltan 
332.34.28: and se deaþ is iunglic forþon þe cild sweltaþ and unmagan 
332.34.29: and he is freolic and þeowlic forþon cyningas sweltaþ and þeowutlingas 
332.34.30: and se deaþ is eac snotorlic forþon þe dwolan sweltaþ and uþwiotan 
332.34.31: and se deaþ is unrotlic and bliðelic forþon þe synnie sweltaþ and halige 
332.34.32: þæt is þæt he sy unrot þæm synfullum forþæm him næfre æfter ne cumaþ ne beforan ne beoþ gemette for þære gemetnesse þara ecean tintrega þær hi sceolan beon aa butan ende 
332.34.33: and se deað bið bliðe halgum mannum forþon gesceade wið eorþwelum þe him ær wæron fræmde on mode and for þære onseone heora waldende 
332.34.34: þonne eal monncyn ne mæg wordum asæcgan ne ariman þæs deaþes gryre 
332.34.35: for þæm gedalum þe on him syndon 
332.34.36: þæt æryste gescead bið lichomon and saule 
332.34.37: þæt bið syþðan uncuþ hwæþer seo saul gemeteþ swa god swa yfel swa hire gegearwod bið and hire geearnung wæs on worulde 
332.34.38: forþæm æghwylcum bið sundorstow geteod þa ðe he him selfa ær geworhte 
332.34.39: þonne is þridd gescead wið eallum eorþweolum 
332.34.40: ac se deaþ bið egeslic for þære biternesse forþon he betyneþ þa eagan from gesihþe and þa earan from gehernesse and þa geaglas from sprece and þa fet from gange and þa handa from weorce and þa nysþyrlu from swæcce 
332.34.41: and þonne æt nyhstan he betyneþ ealra scyldygra saula on helle 
332.34.42: eala wa þæm þe his ende þyllic sceal beon 
332.34.43: þonne syndon fif hella onlicnessa her on worulde leornode on bocum 
332.34.44: an is worc noma forþon an is micel cwealm þe hine tosceadeþ and afylleþ 
332.34.45: þæt him syþðan ne lysteþ ne goldes ne seolfres ne he ne wunsumaþ þisses woruldlican þrymmes þeah he him sy eal togelæded 
332.34.46: þonne bið þære æfteran helle onlicnesse her on worulde oferyldo 
332.34.47: þonne him þa earan adeafiaþ þa ðe ær mehton geheran fægre sangas 
332.34.48: and seo tunge awlyspaþ seo þe ær hæfde ful recene spræce 
332.34.49: and þa fet aslapaþ þa þe ær wæron swifte and hræde to gange 
332.34.50: and þa handa þindaþ þa þæ ær hæfdon hwæte fingras 
332.34.51: and þæt feax afealleþ þæt ær wæs long on wæstmum 
332.34.52: and þa teþ ageolugiað þe ær wæron on hwitum hiwe 
332.34.53: and þæt orþ afulaþ þe ær wæs on swetum swæcce 
332.34.54: þonne is þære ðriddan helle onlicnesse deaþ noma 
332.34.55: ne areð hine metes gifernes 
332.34.56: ne gestreon ne ricetere 
332.34.57: þonne is seo feorþe hell byrgen genemned 
332.34.58: þæs huses hrof is genyþrod forþon hit him siteþ onufan on þæm breostum 
332.34.59: and his gestreona þæt wyrreste þæt bið þonne hine mon besiweð on anum hrægle 
332.34.60: siþðan hine mon gebringæþ æt ham 
332.34.61: hafaþ him þonne syþðan þreo gebeddan þæt bið greot and molde and wyrmas 
332.34.62: þonne is seo fifte hell susl nemned 
332.34.63: forþon þeah seofun men syn mid hundseofontigum gereordum swa ealles middangeardes is 
332.34.64: and wære þara æghwylc a to life gescepen 
332.34.65: and þara æghwylc hæbbe seofun heafdu þara ælc seofun tungan and þara ælc sy iserne stæfne 
332.34.66: þa ne magon ealle atellan hellewito 
332.34.67: heo is swa micel swa from heofnas hrofe oð niðer on þas eorþan 
332.34.68: and þeah þæt lengost treow stonde þe on middangearde sy on þæm hehstan sæclife oððe munte 
332.34.69: and þonne man gebinde þa fet þæs monnes to ufewardum þæm treo þe wære ane niht on helle 
332.34.70: and him þonne læte hangian þæt heafod adun swa þæt him sige þæt blod on syx healfa ut þurh þone muþ 
332.34.71: and hine þær gesece elc þara yfla þe he æfre on eorþan fram secgean gehyrde 
332.34.72: and hine þonne eall þa sæyþa nyþan cnyson and beaten þe heo mid hire brogan forþbringæþ 
332.34.73: þonne wile he þis eall lustlice geþafian 
332.34.74: þeah he scyle syx þusen wintra 
332.34.75: and eac þæt ðusend þe domesdæg on gewyrþ 
332.34.76: wið þon þe he næfre ma þa helle ne gesece 
332.34.77: forþon wa þam þe beoð gelædde to þære stowe 
332.34.78: eala wa þæm þe cunnon godspel secgean and godes folc læran and ne willaþ for heora gemelæste þæm bið wa æfre geborenum þe hit ne wille mid inneweardre heortan geheran and healdan 
332.34.79: on helle bið wop butan frofre hreownes butan are 
332.34.80: þær bið þeowdom butan freodome and unrotnes butan gefean 
332.34.81: ne bið þær cyninges worþung ne ealdes wurþnes ne iunges hersumnes ne gesibbes lufu for þon sare þe hire onsiteþ 
332.34.82: la hwæt we us huruþinga ne ondrædaþ þæt we dæghwæmlice geseoþ beforan urum eahum ure nehstan sweltan and þenne þæm lænan lichoman bið laðlic legerbed gegearwod and in þære caldan foldan lið gebrosnod and þæt læne lic þær weorþeð to fylnesse and grimmum gylstre and þæm wælslitendan wyrmum to mete 
332.34.83: hwæt þæt þonne bið sarlic sar and earmlic gedal lices and saule 
332.34.84: gif se earma innera mon seo sawul sceal slidan in þa ecean helle and in þa ecean witu mid ðone awergdan gast antecrist and þær mid deofle drohtnaþ habban in morþre and in mane in susle and in sare on wean and on wyrmum betweonan deaþum and deoflum in bryne and on biternesse in balwum and on bradum lege in earmþum and on earfeþum and on sweartum bryne and on swiltcwale on sarum and sorgum and on fyrenum æglum on fylnessum and on fracoðnessum and on toþa gristbitunge and in tintregum and on eghwylcum ormodnessum earmra saula on cele and on wanunge on hungre and on þurste on hæto and on nacodnesse on nearnesse and on ecre forwyrde on arleasnesse and on missenlicum cynna witum and in fæþme þæs beornendan dracan se þe is deoful cweden 
332.34.85: uton us forþon bewarnian þæt micle deoful antecrist mid hellewitum 
332.34.86: and wuton beon gemyndige usra sylfra saula in gehealdnesse godes beboda 
332.34.87: uton forletan yfel and don god on þon þe we þuruhteon mægen 
332.34.88: forlæten we morþor and mæne aþas and oferhygde æfeste and andan and idelne gylp and arleasnesse and oferfylle and unrihtwisnesse and unnytnesse and unrihthæmed and ærætas and ealogalnesse and oferfylle and unsibbe and dyrnegeligre and drycræftas and deolfulgeld druncennesse and gedwolan fracoddæde and gitsunge and gifernesse leahtor and leasunge and laþwende niþas and heteþoncas and treowleasnesse and æghwylce synne þissum gelice þa þæm lichoman bið eaþe in to slidenne 
332.34.89: þær bið ofergyten ealle þa god þa ðe men on eorþan ær lufedon 
332.34.90: þonne is leornod on bocum þæt an deoful sæde anum ancran be hellewite mid hire tintregum 
332.34.91: he cwæþ þæt nære þes middageard eall mid his wæstmum næs þon mara þe se seofoþa dæl eorþan þæs þe wæter ne geseceþ 
332.34.92: þonne is se mycela garsecg se þe ymbe þas eorþan utan ymbligeð is swiþe ormetlice mycel and nys þæs middangeard þon mara be him þe an prica on anum weaxbrede 
332.34.93: þa cwæþ þæt deoful to þæm ancran 
332.34.94: þeah mon þone garsecg mid isernum weallum utan betyne 
332.34.95: and hine þonne fyres afylle up oþ heofnes hrof 
332.34.96: and hine þonne utan besette mid smiþbylium swa þæt heora æghwylc oðrum ætrine 
332.34.97: and sy to ælcum þara bylia man to geset 
332.34.98: and ælc þara manna hæbbe samsones strenge 
332.34.99: se samson ealle fallestina þeode gererde and heora duguþe afylde 
332.34.100: and he hæfde twelf loccas 
332.34.101: and on ælcum locce he hæfde twelf manna mægen 
332.34.102: and man þonne sette iserne þele ofer þæs fyres hrof 
332.34.103: and þæt sy eall mid mannum afylled 
332.34.104: and heora æghwylc hæbbe hamor on honda 
332.34.105: and hit þonne aginne eal samod brastlian and þa bylias blawan and þæt fyr dynian and þa hamoras beatan 
332.34.106: swaþehhweþere for eallum þyssum gedyne ne mæg seo sawl awacian seo þe wæs ær ane niht on helle 
332.34.107: swa heo byþ gedreht and gedrefed 
332.34.108: forþæm is wa þam þe helle geseceð 
332.34.109: and bið wel þam þæm þe hi forgæþ and mot heofona rice gesecean þæt man ne mæg wordum asæcgean 
332.34.110: þær bið lif butan deaþe and iugoþ butan yldo and hælo butan sare and dæg buton nihte 
332.34.111: ne þearf mon þær leohtes synnan 
332.34.112: ac þær bið leoht genoh of ælmihtegum drihtne geond eal heofna rice 
332.34.113: þær beoþ þa wuldorlican sangas ealra ðrymma 
332.34.114: þær næfre ne bið ne hungor ne þurst ne cyle ne gryre ne bryne ne broga ne atol ne yld ne granung ne gnornung 
332.34.115: þa cwæþ þæt deoful to þæm ancran þeah smætegylden mor sy æt sunnan upgange on neorxnawonge and se oferlicge ealle eorþan 
332.34.116: and cynebearn sitte onufan þæm and þæt sy on middre ylde and þeah he mote sittan aa butan ende and he hæbbe salomones wlite and his wisdom and him sy eal middaneard on gewæald geseald mid þæm gestreonum þe heofonas behwealfeþ 
332.34.117: and him ælc stan wære gylden 
332.34.118: and him ealle streamas hunige flowen 
332.34.119: and him þonne on eorþan nære nænig wiðerbroga 
332.34.120: and þeah him sie ealle sangcræftas to gesamnode þæt hine afrefrian and him sie ealle swetnessa mid eaðnessum geboren 
332.34.121: þeah nyle he on eallum þyssum wuldre gewunian gif he wæs ane niht on heofonum 
332.34.122: þonne soðlice ure drihten is to þon mildheort and we syndon him to þon leofe gif we tala doþ and wel wyllað þæt he sona wile ussum þingum onfon swa he seolfa cwæþ 
332.34.123: nelle ic þæs synfullan monnes deaþ ac ic wille þæt he leofge and sy gecyrred from his synnum 
332.34.124: forþon þam þe butan andetnessa and butan dædbote heora lif geendiaþ her on worulde þonne ne becumaþ heo æfre to ængum life ne to ænigre reste ac heo beoþ sceofone in þa ecan tintrego hellewites 
332.34.125: uton we þonne geearnian þa hwile þe us god þisses lifes geunnan willæ þæt we ne syn æfre mid arleasum monnum and synfullum witned 
332.34.126: ac we geearnien þæt we moten mid rihtwisum monnum and mid mildheortum becuman to þære ecan eadignesse and rixian mid ure drihtne aa on wuldres wonge butan ælcum ende 

