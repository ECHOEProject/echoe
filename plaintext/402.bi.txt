sermo lupi 

402.bi.1: leofan men doð swa ic lære 
402.bi.2: gehyrað hwæt ic wylle secgan to þearfe gyme se ðe cunne his agenre neode 
402.bi.3: eallum cristenum mannum is mycel þearf þæt hy godes lage fylgean and godcundre lare geornlice gyman 
402.bi.4: and huru gehadodum is ealra mæst þearf forðam þe hy scylan ægðer ge bodian ge bysnian godes riht georne oðrum mannum 
402.bi.5: nu wylle we læran godes þeowas georne þæt hy hy sylfe wærlice beðencan 
402.bi.6: and þurh godes fultum clænnesse lufian 
402.bi.7: and gode ælmihtigum eadmodlice þeowian for eall cristen folc þingian gelome 
402.bi.8: and þæt hi bocum and gebedum geornlice fylgean 
402.bi.9: and bodian and bysnian godes riht georne 
402.bi.10: and þæt hy læran gelome swa hy geornost magan þæt gehadode regollice and læwede lahlice heora lif fadian to þearfe hym sylfan 
402.bi.11: and ealle cristene men we lærað swyþe georne þæt hy inwerdre heortan æfre god lufian 
402.bi.12: and rihtne cristendom geornlice healdan 
402.bi.13: and godcundan lareowan geornlice hyran 
402.bi.14: and godes lara and laga smeagean and spirian oft and gelome hym sylfum to þearfe 
402.bi.15: and we lærað þæt ælc cristenman geleornige huru þæt he cunne rihtne geleafan ariht understandan and paternoster and credan 
402.bi.16: be ðam þe he wylle æfter forðsiðe mid cristenra gemanan on gehalgedan restan and gebedrædenne habban oððon ær on life husles beon wyrðe 
402.bi.17: forðam he ne byð wel cristen þe ðæt geleornian nele 
402.bi.18: ne he nah mid rihte oþres mannes to onfonne æt fulluhte ne æt biscopes handa ær he hit geleornige þæt he wel cunne 
402.bi.19: and we lærað þæt man wið healice synna and wið deoflice dæda scylde swyþe georne on æghwylcne timan 
402.bi.20: and bete swyþe georne be his scriftes geðehte se ðe þurh deofles scyfe on synna befeolle 
402.bi.21: and we lærað þæt man wið fulne galscype and wið unrihthæmed and wið æghwylcne æwbrice warnie symble 
402.bi.22: and we lærað and biddað and on godes naman beodað þæt ænig cristenman binnan syx manna sibbfæce æfre ne gewifige on his agenum cynne 
402.bi.23: ne on his mæges lafe þe swa neahsibb wære 
402.bi.24: ne on his wifes nydmagan þe he sylf ær ahte ne on his gefæderan 
402.bi.25: ne on gehalgodre nunnan ne on ælætan ænig cristenman ne gewifige æfre 
402.bi.26: ne na ma wifa þonne an hæbbe 
402.bi.27: ac beo be ðære anre þa hwile þe heo lybbe se ðe wylle godes lage gyman mid rihte and wið hellebryne beorgan his sawle 
402.bi.28: and we lærað eac georne manna gehwylcne þæt he godes ege hæbbe symle on gemynde 
402.bi.29: and dæges and nihtes forhtige for synnum 
402.bi.30: domdæg adrædæ and for helle agrise and æfre him gehende endedæges wene 
402.bi.31: and we lærað swyþe georne freonda gehwylcne þæt he fram synnum georne gecyrre and oðrum mannum unrihtes styre 
402.bi.32: and þæt he ofer ealle oðre þing lufige his drihten 
402.bi.33: and þæt he oft and gelome hæbbe on gemynde þæt mannum is mæst þearf oftost to gemunanne 
402.bi.34: þæt is þæt hy rihtne geleafan swa we ær cwædan anrædlice habban on ðone soðan god þe is waldend and wyrhta ealra gesceafta 
402.bi.35: and þæt hy rihtne cristendom rihtlice healdan 
402.bi.36: and þæt hy godcundan lareowan geornlice hyran and godes larum and lagum geornlice fylgean 
402.bi.37: and þæt hy godes cyrcan æghwær georne griðian and friðian 
402.bi.38: and mid leohte and lacum hy gelome gegretan 
402.bi.39: and hy sylfe þær georne oft and gelome gebiddan to criste 
402.bi.40: and þæt hy godes gerihta æghwylce geare mid rihte gelæstan and freolsa and fæstena rihtlice healdan 
402.bi.41: and þæt hy sunnandaga cypinga and folcgemota on þam halgan dæge georne geswicean 
402.bi.42: and þæt hi godes þeowas symle werian and weorðian 
402.bi.43: and þæt hy godes þearfan frefrian and fedan 
402.bi.44: and þæt hi wydewan and steopcild to oft ne ahwænan ac georne hy gladian 
402.bi.45: and þæt hi elðeodige menn and feorrancumene ne tyrian ne ne tynan 
402.bi.46: and þæt hi oðrum mannum unriht ne beodan ealles to swyðe 
402.bi.47: ac manna gehwylc oðrum beode þæt riht þæt he wylle þæt man him beode be ðam þe hit mæð sy 
402.bi.48: a sy godes nama ecelice gebletsod and hym symle sy wuldor and weorðmynt æfre to worolde 

