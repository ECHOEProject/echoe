de dedicatione eclesiae 

144.4.1: leofan men ic wylle eow nu cyðan ymbe cyricmærsunge þæt ge þe geornor understandan magan hu man cyrican weorþian scyle þe gode sylfum to lofe and to wurðmynte gehalgod bið 
144.4.2: on ealddagum wæs an hus aræred gode ælmihtigum to lofe binnan þære byrig gerusalem 
144.4.3: and þæt arærde se mæra cyning salomon dauides sunu 
144.4.4: and se salomon þeah swyðe wel ealswa him gecynde wæs 
144.4.5: and ongann sona on his geogoðe god lufian eallum mægene and to gode inwerdre heortan wisdomes wylnian 
144.4.6: and he eac þæs tiða wearð 
144.4.7: god ælmihtig him geuðe swa micles wisdomes þæt æfre ænig ne wearð ær ðam eorðlic man wisra þonne he wearð ne ænig eorðlic cyning mærra and mihtigra þonne he wearð þuruh æghwylcne woroldwelan swa hit god wolde 
144.4.8: and he wes se forma man þe gode to lofe ærest on eorðan templgeweorc arærde 
144.4.9: his fæder dauid cyning hit hæfde gemynt ær to donne ac he ne geforðede hit na 
144.4.10: ac hit wearð þurh his sunu salomon geforðad ealswa god wolde 
144.4.11: and þæt wæs þæt mæreste hus þe on eorðan geworht wurde 
144.4.12: and þa þa hit gearo wearð þa gesomnade se cyng ealle his witan to ðære halgunge 
144.4.13: and hit þa mærlicost gode betæhte þe æfre ær ænig gewurde 
144.4.14: and he swyðe micle lac and unlytle ælmessan þær gode betæhte 
144.4.15: and eal þæt folc þe ðerto gesamnod wæs þær wæs on mycelre myrhðe and on fulre gesibsumnesse 
144.4.16: and on ðam eahtoðan dæge manna gehwylc ham gewende mid fulre blisse gode ælmihtigum þancyende þære mærðe þe þurh his fultum þær geforðad wearð 
144.4.17: and þa þa þæt wæs þæt se mæra cyning gode and godes folce þæt hus to gebedhuse betæhte 
144.4.18: þa wæs he wilniende to gode sylfum geornlice and mænigfealdlice þæt he þurh his miclan mildheortnesse æghwylcum þæra gemildsode þe æfre to ðam on godes naman gebæde and þæt he æt æghwylcre neode on helpe wære ælcum þæra þe his þearfe þærto sohte 

144.4.19: ðonne do we ealswa þonne we cyrican halgiað 
144.4.20: gode we hy betæcað to ðam þingum þæt cristene menn þærto faran magan and þær heora neoda to gode mænan and synna forgifenesse biddan 
144.4.21: witodlice ælc þæra þe cyrican rihtlice secð and mid clænum mode þær to gode clypað and his þearfe wylnað god gehyrð his bena 
144.4.22: ac man ah micle þearfe þeh þæt hy man swa sece swa swa þærto gebyreð 
144.4.23: þæt is þæt hy man sece mid miclum godes ege 
144.4.24: and þær geornlice to gode clypie and his mildheortnesse bidde 
144.4.25: and soðlice swa oft swa men cyrican secað gode englas of heofenum lociað georne on hwylce wisan hy man sece 
144.4.26: and god sceawað sylf mid hwylcum geþance þær man to fare and hwæt þær man dreoge wordes oððe weorces 
144.4.27: and se þe þær þæt deð þæt his þearfa beoð se gegladað god and his englas 
144.4.28: and se þe þær deð ænig unnyt wordes oððon weorces he dryhð deofles willan and abelhð his drihtne swiðor þonne he beþorfte 
144.4.29: ne gebyreð æt cyrican ænig þing to donne butan god to herianne and hine to gebiddanne 
144.4.30: wa þam þonne witodlice þe cyrican oftost mid idele secað 
144.4.31: þæt syndan þa ungesæligan þe ðær fleardiað mid idelre spæce and hwilum mid idelre dæde 
144.4.32: ðær man sæcð foroft swyðe ymbe fela þinga 
144.4.33: and þær ne gebyrede þæt þær ænig man sace gehyrde 
144.4.34: and þær man wacað ealles to oft swyðor on unnyt þonne man sceolde 
144.4.35: and micle betere is ælcum cristenum men þæt he nane wæccan æt cyrican næbbe þonne he þær wacyge mid ænigan geflearde 
144.4.36: ac se þe rihtlice his wæccan healdan wylle fare þærto mid godes ege 
144.4.37: and bringe his ælmessan and wacye and gebidde hine georne 
144.4.38: þonne fremað him seo wæcce 
144.4.39: forðam heo bið þonne gode licwyrðe 
144.4.40: and witodlice nah man on ænigne timan ne dæges ne nihtes æt godes huse unnyt to donne 
144.4.41: gif hit hwa þonne ær þissum dyde geswice heonanforð georne 
144.4.42: forðam syððan cyrice gehalgod bið and gode betæht syððan hy man sceal a weorðlice healdan 

144.4.43: leofan men se eorðlica cyning salomon getacnað þæne heofenlican cyning 
144.4.44: þæt is crist sylfne 
144.4.45: and þæt an hus þe he arærde gode to lofe of eorðlican antimbre þæt getacnað þa halgan æcclesiam þe crist getimbrode of gastlicum andweorce 
144.4.46: and ealle godes cyrican syn getealde æfter gastlicum andgyte to anre cyrican 
144.4.47: and seo is ecclesia genamad forðam eal cristen folc is þurh anfealdne geleafan geleaful worden 
144.4.48: and þurh ænne geleafan ealle we gelyfað on ænne god þe ealle þing gesceop and geworhte 
144.4.49: and soþ is þæt ic secge miclum fremeð se him sylfum þe gode to lofe cyrcan gegearwað 
144.4.50: and ealra getimbra huru is gode gecwemast þæt se man hine sylfne getimbrige to ðam þingum þæt he sylf sy gecweme hus and gode licwurðe on to gewunianne 
144.4.51: and of þam timan ærest þe se man fulluht underfehð him wunað on se halga gast gif he hine sylfne mid rihte gehealt 
144.4.52: and gif he þonne þurh deofles lare hine sylfne wið god forsyngað and leahtras lufað þonne forlæt se halga gast þa onwununge and þær sona wyrð deofol inne 
144.4.53: ðonne is micel þearf þæt manna gehwylc wið swylc wær sy and his agen hus wel behweorfe 
144.4.54: þæt is þæt gehwa his heortan geclænsige and mid godum þingum hine sylfne swa geglenge þæt þær godes gast on him wunian wille 
144.4.55: se gegearwað gode licwyrðe hus on him sylfum se þe anrædlice and rihtlice god lufað 
144.4.56: and se hine lufað rihtlice 
144.4.57: se ðe his bebodu gehealt and simble geornlicest ymbe þæt smeað hu he gode fyrmest gecweman mæge 
144.4.58: and witodlice on þam þe swa deð god wunað and eardað 

144.4.59: leofan men ða lac þe salomon cyning geofrode gode æt þære ealdan cyrichalgunge þa getacnedan þa gastlican offrunga þe nu dæghwamlice geoffrode beoð on godes cyrican swa swa crist sylf hit astealde and gebysnade 
144.4.60: eac manna gehwylc mæg be his mæðe mid þam lacum þe he elles hæfð and þe he þurhteon mæg gode eaðe gecweman 
144.4.61: forðam ne gewilnað he na maran þonne þæs mannes mæþa beoð 
144.4.62: ac be þam he hy leanað þe he hy on ðæs mannes heortan gesceawað 
144.4.63: ealswa he hwilum be sumre wudewan spæc 
144.4.64: amen dico uobis quoniam uidua haec et reliqua 
144.4.65: hit is swyðe rihtlic and swyðe micel nydþearf þæt ælc cristenman swyðe gelome cyrican sece and þær georne his gebedu gode ælmihtigum to lacum sende 
144.4.66: forðam him beoð þa lac swyðe licwyrðe 
144.4.67: and þæt mæg huru ælc man þider to lacum bringan 
144.4.68: and swiðe micel þearf is eac þæt cristene men þæne egesan æfre ne dreogan þæt hy deofolgyld ahwar weorðian 
144.4.69: forðam ne fremeð ænig cyricsocn æfre ænigum þera þe þæt oþer dryhð butan he geswice and þe deoppor gebete 

144.4.70: leofan men ðæt folc þe to salomones cyrichalgunge gesomnod wæs þær wunode þa hwile þe hit þær wæs on mycelre myrhðe 
144.4.71: and þa hy ham ferdan þa ferdan hy mid fulre blisse and sibbe and some and georne gode þancedon ealra þæra mærða and myrhða þe þær gewordene wurdan 
144.4.72: and þæt folc getacnode ealle þa cristenan men þe nu ofer ealne middaneard cyrican secað 
144.4.73: and ealswa hy þær on blisse wæron þa hwile þe hy þær wæron swa scylan cristene men eac mid bliðre heortan nu cyrican secan 
144.4.74: forðam se ðe þider mid niðe oððon mid ænigum graman færð ne weorðaþ his lac þær gode andfenge ne his gebeda fram gode gehyrede ær he nið and graman mid ealle alæte 
144.4.75: ac se ðe þyder mid clænum mode færð and þær bliðe bið for godcundre þearfe and to gode georne þencð and clypað his bena beoð gode gecweme 
144.4.76: and he ðæs mæg georne gode þancian and þe bliðra mæg mid sibbe and mid some syððan hamwerd eft gewendan 

144.4.77: leofan men ealle cyrican belimpað to anre ealswa we ær cwædan 
144.4.78: forðam ealle cristene men belimpað to criste anum 
144.4.79: and he is heora ealra heafod 
144.4.80: and hy synd his lyma 
144.4.81: and þonne se dom cymð þonne weorðað ealle men gesomnode to anum godes dome 
144.4.82: and halige men and cristene saula weorðað þonne gegæderede to heora heafde anum 
144.4.83: þæt is to criste sylfum 
144.4.84: and a syððan wuniað on ecre myrhðe mid him on hefenlicre cyrican 
144.4.85: don we nu eac georne swa swa us þearf is 
144.4.86: secan we gelome þa cyrican þe we nu lichamlice gesecan magan 
144.4.87: and geearnian þurh þæt þæt we cuman motan to þære ecan þe us behaten is on heofena rice 
144.4.88: and utan a fulne hiht and fæstrædne geleafan habban on urne drihten 
144.4.89: forðam ne bið hit naht beo ðær ænig tweonung 
144.4.90: ac an riht geleafa is georne to healdanne 
144.4.91: þæt is on ænne soðne godd þe ealle þing gesceop and geworhte 
144.4.92: and an fulluht is eallum cristenum mannum gemæne 
144.4.93: and þæt mot ure gehwylc rihtlice healdan gif we aht gefaran scylan 
144.4.94: and se gehealt his fulluht rihtlice se þe gehealt godes beboda 
144.4.95: ðonne is ærest þæt forme bebod þæt man lufie god ealmihtigne æfre ofer ealle oðre þing 
144.4.96: and syððan is oðer bebod þæt gehwa lufige his nihstan swa swa hine sylfne 
144.4.97: and þæt is þæt riht cristenmann ne beode ænigum oðrum butan þæt he wille þæt man him beode 
144.4.98: and þæt is swiðe rihtlic and þearflic dom and gode gecweme 
144.4.99: and se þe þæne dom gehealdeð he geearnað him sylfum witodlice dom þæne betstan æt þam þe on heofenum leofað and ricxað in ealra worolda worold a butan ende amen 

