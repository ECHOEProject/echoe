332.16b.1: isaias se witega awrat on his witegunge be þam halgan gaste and be his seofonfealdum gifum 
332.16b.2: þa seofonfealdan gifa synd þus gehatene 
332.16b.3: sapientia on leden þæt is wisdom on englisc 
332.16b.4: intellectus on leden and andgit on englisc 
332.16b.5: consilium on leden þæt is ræd on englisc 
332.16b.6: fortitudo on leden and modes strengð on englisc 
332.16b.7: scientia on leden and good ingehyd on englisc 
332.16b.8: pietas on leden and arfæstnys on englisc 
332.16b.9: timor domini on leden godes ege on englisc 
332.16b.10: ðas seofonfealdan gifa soðlice wunodon on urum hælende criste eall be fullum þingum æfter þære menniscnysse swyðe mihtelice 
332.16b.11: and se halga gast hi todælð dæghwamlice gyt godes halgum mannum be ðam þe him gewyrð ælcum be his mæðe and his modes geornfulnysse 
332.16b.12: se mann hæfð wisdom þe wislice leofað 
332.16b.13: and se hæfð andgit þe hit awent to gode and to his drihtnes willan symle 
332.16b.14: and se hæfð goodne ræd þe him rydað æfre hwæt him to donne sy and hwæt to forlætenne 
332.16b.15: and se hæfð modes strengðe þe mycel mæg forberan and on eallum earfoðnyssum æfre byð geþyldig and eft on goodum gelimpum ne forlæt his anrædnysse 
332.16b.16: and se hæfð good ingehyd þe goodnysse lufað and byð betera wiðinnan þonne he wiðutan byð gesewen and can him gescead betwuhs soð and leas 
332.16b.17: se hæfð arfæstnysse þe arfæst byð him sylf and mæðe cann on mannum on his modes goodnysse ge on his gelicum ge on læssum mannum and nele forseon ne gescyndan oðerne 
332.16b.18: godes ege is seo seofoðe ðyssera gastlicra gifa and seo gifu is angin ealles wisdomes and se ðe godes ege hæfð ne forlæt he nan þing 
332.16b.19: se mann þe byð bedæled eallum þysum gifum nis he na godes mann ne to gode ne belimpð buton he gyt geearnige godes gife æt him 
332.16b.20: nu hæfð se yfela gast and se ungesewenlica feond seofonfealde ungifa wiðerræde þysum gyfum þa he dælð his mannum þe him gehyrsumiað and godes gyfa ne gymað ne godes ege nabbað 
332.16b.21: ða yfelan ungifa þæs arleasan deofles syndon þuss gehatene on ledenspræce 
332.16b.22: insipientia þæt is dysig oððe dwæsnyss 
332.16b.23: stultitia þæt is stuntnyss 
332.16b.24: inprouidentia þæt is recheleasnyss butan foresceawunge 
332.16b.25: ignauia þæt is abroðennyss oððe nahtnyss 
332.16b.26: ignorantia þæt is nytennyss 
332.16b.27: impietas þæt is arleasnyss 
332.16b.28: temeritas þæt is dyslic dyrstignyss 
332.16b.29: ælc wisdom is of gode forþam ðe god sylf is wisdom 
332.16b.30: and ælc mann byð eadig þe hæfð þæne wisdom gif he his agen lif gelogað mid wisdome 
332.16b.31: se wisdom is halig þæs halgan gastes gifu 
332.16b.32: and se deofol forgifð þærtogeanes dysig þæt he wisdomes ne gyme ne wislice ne libbe 
332.16b.33: and gyt þæt forcuðre is þæt he telle hine wisne and byð swa gehiwod swylce he wis sy 
332.16b.34: ongean þam andgyte se deofol forgifð stuntnysse and eac þæt he hiwige swylce he andgytful sy 
332.16b.35: ongean þam wislican ræde se wiðerræda deofol sylð receleasnysse his underþeoddum and eac þæt he hiwige swylce he rædfæst sy 
332.16b.36: ongean þæs modes strengðe se manfulla deofol forgifð abroðennysse ðæt se man abreoðe on ælcere neode nahtlice æfre and eac þæt he hiwige hine sylfne mihtigne 
332.16b.37: ongean þam inngehyde se hetola deofol sylð nytennysse nahtlicum mannum and eac þæt hi hiwion þæt hi ingehyd habbon 
332.16b.38: ongean þære arfæstnysse he sylð arleasnysse þæt he ne arie næ eac ne gemæðige his underþeoddum ne his gelicum and eac þæt he hiwige swylce he arfæst sy 
332.16b.39: ongean godes ege se gramlica deofol sylð dyrstignysse mid dwæslicum gebærum receleasum mannum mid modes unstæððignysse and eac þæt hi hiwion swylce hi habbon godes ege 
332.16b.40: be ðysum þeawum mann mæg tocnawan þæne mann hwæðer him godes gast onwunige oððe þæs gramlican deofles 

