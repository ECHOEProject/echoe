sermo in xl 

331.15.1: leofan men us is swyðe mycel þearf on ælcne timan þæt we gemyndige beon þæra þinga þe us for gode to ðearfe magan 
331.15.2: ðonne is lenctentid eallum cristenum mannum huru nedbehefe rihtlice to gehealdenne 
331.15.3: forðam nis ænig man on life swa wær þæt he ofer ealne geares fæc him swa wel wið deofol gescyldan mæge swa swa he beðorfte 
331.15.4: ðonne is lencten us eallum to dædbote gescyft þæt we geornlice on þam fæce þa þing wið god ælmihtigne gebetan þe we to unrihte oðrum tidum gedoð þurh deofles lare 
331.15.5: us gebyreð þæt we ælces þinges ure teoðunge rihtlice gode betæcan 
331.15.6: ðonne syndan þas dagas getealde for teoðing dagas innan geares fæce and we sculan eac þa teoþunge wyrðlice gode gelæstan et reliqua 

331.15.7: do þonne cristenra manna gehwylc ealswa hit þearf is 
331.15.8: healde his fæsten swyðe rihtlice 
331.15.9: þæt is þæt æfre ænig cristenman ænige dæge ær nontide naðor ne abyrige ne ætes ne wætes buton hit for unhæle sy 
331.15.10: ac sece gehwa his cyrican georne mid clænan geðance 
331.15.11: and dæghwamlice mæssan gestande 
331.15.12: and hine to his drihtne georne gebidde 
331.15.13: and manna gehwylc on godes est his ælmessan bliðelice sylle be þam þe hine onhagie ær he sylf on dæg metes onbite 
331.15.14: and ðonne hit tima sy bruce his goda swa swa hine wisige se ðe his scrift sy 
331.15.15: and beorge huru manna gehwylc wið oferdruncen him georne 
331.15.16: forðam crist hit forbead sylf on his godspelle 
331.15.17: and witodlice þeah hwa on dæg gefæste ful lange gyf he syððan hine sylfne gedweleð mid gedrynce and mid oferfylle ealles to swyðe eal him bið þæt fæsten idel geworden 

331.15.18: ac þas tide man sceal mid mycelre forhæfednesse healdan 
331.15.19: and sceal manna gehwylc hine sylfne georne beðencan and don swa him þearf is 
331.15.20: andettan þa misdæda þe he mid heom sylfum witan and georne betan 
331.15.21: hit is nu swyðe gedafenlic tima þæt we us sylfe georne clænsian 
331.15.22: and ðurh soðe andetnesse ure synna us fram aspywan 
331.15.23: forðam þurh þæt we magan mycle þe yð raðe gehælede weorðan et reliqua 

331.15.24: and se ðe openlice befeallen sy þurh deofles scyfe on healice misdæde he eac þæt georne openlice bete 
331.15.25: and sume men syndon eac þe nyde sculan of cyricgemanan þas halgan tid ascadene mid rihte weorðan for healican synnan ealswa adam wearð of engla gemanan þa ða he forworhte þa myclan myrhðe þe he on wunode ær ðam þe he syngode 
331.15.26: ne beo þeah æni man ealles to ormod for his misdædan 
331.15.27: se is swyðe milde þe mancyn geworhte and æfter ðam eft gebohte deorweorðum ceape 
331.15.28: and he wile miltsian and mycle forgyfnesse don swyðe forsyngedan manna wið þam þe hi geswican and geornlice betan geomeriendum mode 

331.15.29: leofan men adam se æreste man wearð of myclum myrhðum bescofen to hefigum geswincum 
331.15.30: and swa sceal eac of cyrican myrhðe for myclum gewyrhtum se man gebugan sume hwile þe healice agylte on openlicre synne 
331.15.31: oðþæt he gebete mid myclum geswince swa swa him tæce se ðe him ræde his godcundan þearfe 
331.15.32: and æfre swa he eadmodlicor þæt deð swa him god ælmihtig þe raðer gemiltsað 

331.15.33: leofan men on wodnesdæg þe byð caput ieiunii bisceopas asceadað on manega stowan ut of cyrican for heora agenan þearfe þa ðe healice on openlican synnan hy sylfe forgyltan 
331.15.34: and eft on ðunresdæg ær eastran swa swa todæg is hy geinniað hy into cyrican þa ðe geornlice þæt lencten heora synna betað swa swa hym man wissað 
331.15.35: and ðonne absolutionem bisceopas ofer hy rædað and for hi þingiað and mid þam heora synna þurh godes mildheortnesse myclum gelyhtað 
331.15.36: and þæt is þearflic gewuna 
331.15.37: ac we his ne gymað swa wel swa we scoldan on ðissere þeode 
331.15.38: and hit wære mycel þearf þæt hit man georne on gewunan hæfde 

