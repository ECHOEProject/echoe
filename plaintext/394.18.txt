omelia epyffania domini 

394.18.1: men þa leofestan sceolon we nu hwylcumhwegu wordum secgan be ðære arweorðnesse þysse halgan tide and þysses halgan dæges 
394.18.2: ðæt wæs on þyssum dæge þe nu andweard is ðæt ure dryhten gefulwad wolde bion 
394.18.3: ne dyde forðy þe him æfre ænig synn oððe leahtor on him wære þæt him sceolde fulwihtes bæð of aðwean 
394.18.4: ac he forþan ðæt dyde þæt he wolde eall manna cynn ðurh hine to ecere hælo bysene onstellan 
394.18.5: forðan sægð sanctus mætheus se godspellere ðas dryhtenlican fulwihtes dæg æfter þysse endebyrdnesse and ðus cwæð 
394.18.6: uenit iesus a galilea in iordanem ad iohannem ut babtizaretur ab eo 
394.18.7: se hælend cwom fram galilea ðam lande to iordanem þære ea and to iohannem þæt he ðær wolde beon gefulwad fram him 
394.18.8: iohannes autem prohibebat eum dicens 
394.18.9: iohannes him þæt ða bewerede and him to cwæð 
394.18.10: hwæt ðæt is gedauenlicre ðæt ðu me fulwige and ðu nu to me come 
394.18.11: respondit autem iesus et dixit 
394.18.12: þæt wæter æt ðam fulwihte geclænsode oðþe him ðæs ænig þearf wære ac he eall wæter þurh hine geclænsode and gebledsode 
394.18.13: and he allum wæterum þæt mægen fæstnode and þa bledsunge forgeaf siððan hie his lichaman hrinan 
394.18.14: and he on him gefulwad wæs þæt hie a sieððan meahton þurh gastlice halgunge mancynn gode sylfum to bearnum gewyrcan 
394.18.15: and swa bið æghwylc þæra manna se ðe rihtlice bið gefulwad he bið godes bearn gif he þonne ða fulwihte mid godum dædum healdan wille 
394.18.16: and he swa cwæð þæt iohannes him andswerede and him to cwæð ðæt ðæt wære gedafenlicra þæt crist hine gefulwade ðeah þe he ða him to cwome 
394.18.17: efne swa swa he cwæde ic eom deadlic mann and gehrorendlic and þurh adames scylde ic eom gebunden and ic forðan hæbbe þæs fulwihtes bæð and þære clænsunge þearfe 
394.18.18: and ða andswarode him sanctus iohannes and him to cwæð 
394.18.19: ac nis þe þæs fulwihtes bæð nan þearf forþan þu eart clæne and unwemme and ealle clænnesse and ealle halignesse and ealle soðfæstnesse gecyndelice on þe standað 
394.18.20: ac ne meæg ænig man þine clænnesse ne þine halignesse geiecan ac ælc man sceal þurh þe bion clæne and unwemme and halig geweorðan se is clæne and halig beon sceal oððe bion wille 
394.18.21: se hælend cwæð forlæt þis bion nesse þæt wit mancynne eallre hælo and ealre eadmodnesse bysene onstellan 
394.18.22: swa swa he to ðam on middangeard cwom þæt he wolde þæt þæt þurh hine gefylled wære and þæt he wolde mancynne þurh hine sylfne eallre soðfæstnesse bysene onstellan 
394.18.23: and rihtlice þæt wæs þæt dryhten geteohhod hæfde þæt seo ece hælo to mancynne þurh fulwihte gewyrðan sceolde 
394.18.24: and þæt he ða sylf eac þurh hine þa bysene wolde onstellan þæt ælc þara manna wisse þe æfter þysse worulde sceolde on heofena rice cuman 
394.18.25: ðæt he ðonne sceal nu ær her in worulde to þam gastlicum geryne onfon æt gehalgodes preostes handa oððe æt bisceopes sylfes and he þurh þæt sceal eft beon gode sylfum acynned to ecum life 
394.18.26: se hælend þa andswarode iohanne and þus cwæð 
394.18.27: þæt me gedafenað þæt ic ealle soðfæstnesse gefylle 
394.18.28: and þa forlet he þone hælend under his handa and hine þa gefulwade 
394.18.29: forðan þe se eadiga wer sanctus iohannes ærest he wiðcwæð forþan he cwæð þæt þæt he forhtode for þære myclan eadmodnesse þe ure dryhten hælenda crist hæfde 
394.18.30: and sanctus iohannes he hæfde egesan to þan and him þæt þuhte þæt his gemet ne wære þæt se heofonlica cyning under his handa gehnige 
394.18.31: forþan he þæt dyde for his eadmodnesse he ærest wiðcwæð ac ðonne mid hyrsumnesse he geðafode 
394.18.32: swylce wearð æt þam dryhtenlican fulwihte se cwide and se witedom gefylled and geworden þe dauid se witiga in þam sealme sang and toweard sægde ða he þurh haligne gast þa dryhtenlican fulwihte him toweard geseah 
394.18.33: and ða sægde he and witgade þæt þæt wæter sylf urne dryhten ongeate and andettan sceolde 
394.18.34: he ðus cwæð quid est quo fugisti et tu iordanis quare conuersus es retrorsum 
394.18.35: hwæt is þe sæ forhwan fluge þu 
394.18.36: oððe þu iordan forhwan cerdest ðu onbæclincg 
394.18.37: iordan is haten seo ea þe se hælend on gefulwad wæs 
394.18.38: and heo is swiðe mycel wæter and swiðe strang stream hafað and sæflod on yrneð 
394.18.39: and þa wæs geworden in þa tid þe se hælend in þæt wæter astag þa gecyrde se sæflod and se stream eall onbæcling 
394.18.40: and swa stille gestod þæt flod swylce he flowan ne meahte ac he wæs swiðe mid þy godcundan egesan geþreatod þæt he hine styrian ne dorste 
394.18.41: ongeat sio gesceaft þæs scyppendes mihta þa sona þurh hire gecynd swa swa ealle gesceafta þone hælend ongeatan on middangeard cumende and þæt ealle þurh heora gecynd ondettan sceoldon 
394.18.42: hwæt hine ærest heofonas ongeaton and forþan sona heora steorran to tacne sendon þæt he ða tungolcræftigan swa ic ær sægde þæt of eastan middangearde to dryhtne gelædde þæt hie to him gebædon 
394.18.43: hwæt hine eac swylce sæ and eall wæter cynn ongeaton and hie forþan under his fotum geheardedon and gestiðadon and weg ofer hie geworhton 
394.18.44: and swa we leorniað on godspellum þæt he ofer þone sæ and ofer wæter mid his fotum eode to his apostolas 
394.18.45: and swylce eac æt þyssum fulwihte þæt þæt wæter hine ongeat and ondette and se stream eall onbæcling gecyrde 
394.18.46: swylce eac þeos eorðe hine ongeat and heo forðan bifode and geforhtode in þa tid þe he for mannum geþrowode 
394.18.47: and hwæt hine eac swylce wegas and stanas ongeaton 
394.18.48: and swa we leorniaþ on bocum þæt ða wæs geworden in ða tid þe he for mancynne geþrowode þæt þæs temples in hierusalem sum dæl on innan gefeol and manige stanas toburston 
394.18.49: and golgaðða þæt clif þe he on ahangen wæs þæt tobærst eall 
394.18.50: and hit ða byrþenne ahebban ne meahte forðan þe hit eallra gesceafta scippend on him hæfde 
394.18.51: hwæt hine eac seo hel sylfa ongeat forðan þe heo ær deade gehæfte on hire hæfde and þa heo eft þurh his cyme to life ageaf 
394.18.52: and swa ure dryhten hine ealle oðre gesceafta ongeaton and ondettan 
394.18.53: and hine þonne hwæðre ða forheardydan heortan iudeas hine ne woldon ongitan ac hie wæron heardran þonne ænige stanas 
394.18.54: ac hie forðan næfre to hira ræde gecyrran ne meahton 
394.18.55: ac forþan we þæs sceolon men þa leofestan urum dryhtne a singalice mid eallre heortan þancian þæs þe he us þurh his mildheortnesse forgeaf and forgifan wille 
394.18.56: þæt we hine soðne god ongeaton and wiston þæt we ure lif mid soðe and mid rihte lifigan moton and magon and cunnan gif we willað swa don swa ure scriftas us tæcaþ and læraþ 
394.18.57: sceolon we nu eac broðor mine þone halgan godspell secgan and reccan þæt we ær ongunnon secgan 
394.18.58: and he swa cwæð þæt crist þa he wæs gefullad þa astah he of þam wætere and him þa wæron heofonas opene næs belocene 
394.18.59: se godspellere forðan he swa cwæð þæt criste heofonas opene wæron and ealle gesceafta ægðer ge heofonlice ge eorðlice him underþeodde wæron sona and opene and cuðe and agene forðan þe he us ealle gesceop and geworhte 
394.18.60: and he us ealle on his anwealde hafað and on his mihte ealle we standaþ and we on syndon 
394.18.61: ac mid gastlicum eagum and þurh gastlice gesyhðe þas heofonas wæron geopenode 
394.18.62: and he mid þy tacnode þæt us beoð symble þurh þa þegnunga þære halgan fulwihte mid gastlice geryne heofonas opene and ealle synna forgifnesse gesealde gif we þonne þæt gastlice gerene mid rihte geleafan and mid godum dædum healdan and lufian willað 
394.18.63: he ða sanctus iohannes geseah godes gast of heofonum astigende on culfran onsyne ofer hine cumende 
394.18.64: culfre bið hwitre gecynde forþan se halga gast on culfran onsyne ofer crist cumende wæs æt þære fulwihte se ðe næfre fram him wæs ac he his agene godcundnesse mid hine hæfde 
394.18.65: and forþan he to þan cwom mid hine on middangearde þæt he wolde mancynne bilhwit and eaþmod geweorþan nalles þæt he wolde þurh strangne dom and þurh heardne witnian 
394.18.66: ac þæt he wolde mid arfæstlice and mid mildheortlice mancynne heora synna forgifnesse syllan ælcum þæra manna þe nu þurh soðe hreowe and þurh soðe dædbote to him gecyrran willað 
394.18.67: swa se witiga be ðan to dryhtene cwæð 
394.18.68: ic wat dryhten ðæt ðu eart geþyldig and eaþmod and swiðe mildheort and arfull eallum þam mannum þe heora synna and heora facn wyrcende synd 
394.18.69: þu eallum þam forgifnesse selest and eallum þam þe nu þurh soðe hreowe and þurh dædbote and þurh andetnesse þe biddende sendon forgifnesse 
394.18.70: and þa wæs þæs heahfæderes stefn geworden of heofonum and seo wæs sprecende and þus cweðende 
394.18.71: þis is min se leofa sunu in þam me wel licade 
394.18.72: efne swa he cwæde þis me is gecyndelic sunu 
394.18.73: in manegum stowum we þæt leorniaþ in conone þære boc and in oðrum godes bocum þæt ure dryhten ealle halige men on þyssum middangearde him to bearnum nemneð for heora rihtum dædum and for heora eadmedum and for heora clænum geþuhtum and for his þære myclan lufan þe he to his þam halgan hafað 
394.18.74: ac seo syb bið hwæðre þurh dryhtnes gife and þurh his mildheortnesse 
394.18.75: and nu ure dryhten hælenda crist he wæs þam ælmihtigan godfæder gecyndelic sunu forþan þe he wæs of godfæder acenned ær eallum gesceaftum soð god of soðum gode and se ælmihtiga of ðam ælmihtigan 
394.18.76: and ealle gesceafta þurh hine gesceapene and geworhte wæron 
394.18.77: broðor mine us is þonne nu mycel neodþearf þæt we geleornian godes geleafan swa us riht sie and we mid rihte cunnan and mid rihte ongitan magon and moton 
394.18.78: broðor mine ic ne wat butan hwylc man sie se ðe ungelæredra sy and he þus on his modgeþanc and on his heortan geleafan be þære halgan þrynesse þus cweðe 
394.18.79: hu mæg ic þæt ongitan be ðære halgan þrynnesse þæt syndon þreo hadas and hwæðre an god is and an godcund sped 
394.18.80: on þam is geþoht swylcum manna anra gehwylc mæg him sylfa geandswerian 
394.18.81: hwæt we feala þinga geseoð on þyssum woruldlicum gesceaftum ðæt is an þing and hwæðre ðreo þing fullice on him hafað þeah ðe seo gesceaft ne sie gelic to metenne wið þam scippende ne þæt lytle þing wið ðam mæstan 
394.18.82: ac we hwæðre magon for þæs lytlan þinges bysene þæt mæste eac geseon and þæt an ymbþencendlice beon þæt we þy eð oncnawan and ongytan magon 
394.18.83: hwæt we geseoð þonne gearlice þæt þis fyr þe her man beforan us hafað hwæt þæt is an leg and hwæðre se an leg þreo þing fullice on him hafað 
394.18.84: he hafað ærest his sylfes onsyne þæt he is hat and þæt oðer þæt he is hwit swa we geseon magon and þonne is þæt þridde þæt lihteð eall geond heorðærn ge hwilum mycle widdor þonne sceole 
394.18.85: and þonne is hit hwæðre an leg and ne mæg ænig man þæt hate fram ðam hwite ascadan ne ðæt hwite fram þam legeleohte 
394.18.86: ac þæt is an fyr swa we geseoð and nu swa þonne seo halige þrynis fæder and sunu and se haliga gast þæt is an god and an godcund sped and an miht and an þrym and an wuldor and an willa and efenece 
394.18.87: þone ænne we sculon ecne gelyfan butan ælcre frymðe oððe onginnesse forþan him næs næfre ænig frymð ne onginnes 
394.18.88: ac he wæs soð god ær eallum gesceaftum and ealle gesceafta wæron þurh hine gesceapene and geworhte 
394.18.89: and he nu eallra wealdeð a to widan feore forðan þe his rices and his mihta næfre ænig ende cymeð 
394.18.90: and ealle þa men þa þe nu her in worulde soð and riht don willað and on his bebodu awuniað ealle þa moton æfter þysse worulde ecelice on his ðam fægeran rice mid hine a to widan feore gefeon and blissian 
394.18.91: and nu broðor mine þæt fægere rice and þa eadignesse and ða myclan wyrðmendo we sculon nu heononforð ofer eorðan geearnian þurh micel gewinn and þurh micel ellen and þurh manigfealde sorge swa se apostol be ðan cwæð 
394.18.92: per multas tribulationes oportet nos intrare in regnum dei 
394.18.93: þurh manigfealde sorge and þurh manigfealde earfodnesse we sceolon heonon of ðyssum middangearde to heofona rice becuman 
394.18.94: ac utan we gemunan hu ure yldran þa ærestan men þurh hwylc þing hie ða eadelican life forworhton on neorxnawange ða dryhten hie ærest æt frymðe in gesette 
394.18.95: efene hie wæron þurh oferhygdnesse and þurh ungehyrsumnesse and þurh þa lufan þæs idlan wuldres and þysse idlan are and þurh ða gitsunge and þurh þa wilnunge þara gesynelicra þinga and þurh þone æt þæs beweredan treowes and þurh heora unnyttan lustas 
394.18.96: and þurh þas þing ða ærestan men wurdon ascofene and aworpene of neorxnawanges gefean 
394.18.97: and nu se man se ðe þæt þenceð þæt he of þysse gehrorenlican worulde þone heofonlican rice begite he ðonne sceall eallinga oðerne weg gefaran and oðrum dædum don 
394.18.98: he sceal beon þonne eaðmod on his heortan and hersum to ælcum men and to gode 
394.18.99: and he sceal þysse worulde wuldor forseon and ealle yfele lustas anforlætan and he sceal habban godes lufan and manna on his heortan efne he sceal eac þa lufian for godes naman þa þe him wiðerwearde synd 
394.18.100: and he sceal halige wæccan and singalice gebedu for gode begangan 
394.18.101: he sceal fæsten begangan and þa lufian mid clæne ælmessan and mid mycle forwyrdnesse habban on his life 
394.18.102: and he sceall beon ælmesgeorn for godes naman and for his sawle 
394.18.103: þurh þas lare broðor mine and þurh ðas dæda þa þe ure mæssepreostas us tæcaþ and lærað þonne sceolon we þone weg eft gefaran to heofona rice and to þam heofonlican ham 
394.18.104: ac uton we nu forþan men þa leofestan ure sylfra lif mid mycle egesan and mid mycle behygdnesse geseon and sceawian ure sylfra lif and geearnian we mid godum dædum 
394.18.105: þæt is þonne mid clæne ælmessan and mid leohte to urum ciricean and to urum mæssesteallum and mid urum rihtum teoðum dælum and mid godum geþohtum 
394.18.106: and mid þyllicum dædum we magon þa heofonlican rice begitan and on becuman and mid urne dryhten hælende crist se ðe leofað and rixað nu a þurh eallra worulda woruld a butan ende in saecula saeculorum amen 

