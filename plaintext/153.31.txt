153.31.1: utan bið gesewen and can him scead betwux soð and leas 
153.31.2: se hæfð arfæstnesse þe arfæst bið him sylf and mæðe can on mannum on his modes godnysse ge on his gelicum ge on læssum mannum and nele forseon ne gescyndan oþerne 
153.31.3: godes ege is seo seofoðe þissera gastlicra gifa and seo gifu is angin ealles wisdomes and se ðe godes ege hæfð ne forlæt he nan þing 
153.31.4: se man þe bið bedæled eallum þisum gifum nis he na godes man ne to gode ne belimpð buton he gyt geearnige godes gife æt him 
153.31.5: nu hæfð se yfela gast and se ungesewenlica feond seofonfealde ungifa wiðerræde þisum gifum þa he dælð his mannum þe him gehyrsumiað and godes gifa ne gimað ne godes ege nabbað 

153.31.6: þa yfelan ungifa þæs arleasan deofles syndon þus  gehatene on leden spræce 
153.31.7: insipientia þæt is dysig oððe dwæsnes 
153.31.8: stultitia þæt is stuntnes 
153.31.9: inprouidentia þæt is recedleasnes butan foresceawunge 
153.31.10: ignauia þæt is abroðennes oððe nahtnys 
153.31.11: ignorantia þæt is nytennys 
153.31.12: impietas þæt is arleasnys 
153.31.13: temeritas þæt is dyslic dyrstignys 
153.31.14: ælc wisdom is of gode forþan þe god sylf is wisdom 
153.31.15: and ælc man bið eadig þe hæfð þone wisdom gif he his agen lif gelogaþ mid wisdome 
153.31.16: se wisdom is halig þæs halgan gastes gifu 
153.31.17: and se deofol forgifð þærtogeanes dysig þæt he wisdomes ne gyme ne wislice ne libbe 
153.31.18: and gyt þæt forcuðre is þæt he telle hine wisne and bið swa gehywod swylce he wis sy 
153.31.19: ongean þam andgyte se deofol forgifð stuntnysse and eac þæt he hiwige swylce he andgitful sy 
153.31.20: ongean þam wislican ræde se wiðerwearde deofol sylð receleasnysse his underþeoddum and eac þæt he hiwige swylce he rædfæst sy 
153.31.21: ongean þæs modes strencðe se manfulla deofol forgifð abroðennysse þæt se man abreoðe on ælcere neode nahtlice æfre and eac þæt he hiwige hine sylfne mihtigne 
153.31.22: ongean þam ingehyde se hetola deofol sylð nytennysse nahtlicum mannum and eac þæt hy hiwion þæt hy ingehyd habban 
153.31.23: ongean þære arfestnysse he sylð arleasnysse þæt he ne arige ne eac mæðige his underþeoddum ne his gelicum and eac þæt he hiwige swylce he arfæst sy 
153.31.24: ongean godes ege se gramlica deofol sylð dyrstignysse mid dwæslicum gebærum receleasum mannum mid modes unstæðþignysse and eac þæt hy hiwion swylce hy habon godes ege 
153.31.25: be þisum þeawum man mæg þone man tocnawan hwæþer him godes gast onwunige oððe þæs gramlican deofles 

153.31.26: be þam we magon secgan sume soðe bysne swa swa beda awrat þisum wordum secgende 
153.31.27: he cwæð þæt sum forðman wære on myrcena lande swyðe leof þam cyninge þe cenred wæs gehaten 
153.31.28: se þegen wæs gymeleas on his þeawum and dædum and dyslice leofode and fordyde hine sylfne 
153.31.29: þa manode hine se cyning þæt he his mandæda geswice and his synna geandette mid soðre behreowsunge þy læs þe he færlice forðferde mid his synnum 
153.31.30: se cyning hine lufode and gelome hine swa tihte ac he forseah his lare and let him eaðe embe þæt cwæð þæt he wolde on fyrste fon to dædbote 
153.31.31: he wearð þa gesicclod sarlice æt nextan and se cyning cenred com to him licgendum and bæd þæt he sceolde his synna geandettan mid soðre behreowsunge huru ær he swulte 
153.31.32: he cwæð þæt he nolde cyðan þa his synna ac syððan he gewyrpte he wolde hy geandettan þy læs þe hine man tælde swylce he for yrhðe hy geandette þa on his untrumnesse þa þa he ansund nolde 
153.31.33: hym þuhte þæt he spræce þegenlice word ac he wæs beswicen þurh þone swicolan deofol swa swa hyt him aeode earmlice syððan 
153.31.34: his wise wæs þa wyrsiende and him weox seo untrumnes and se cyning eode eft in to þam seocan 
153.31.35: he clypode þa earmlice and cwæð to ðam cyninge 
153.31.36: hwæt woldest þu nu æt me ne miht þu me nanum gode 
153.31.37: þa cwæð se cyning him to 
153.31.38: ne clypa þu swa unwislice wite þin gewit 
153.31.39: he andwyrde and cwæð 
153.31.40: ne eom ic na gewitleas ac min gewit is yfel 
153.31.41: me comon lytle ær to twegen godes englas and brohton me ane boc seo wæs beorhte scinende ac heo wæs swiðe gehwæde and heton me rædan 
153.31.42: ic þa sceawode þa boc and þæron geseah þa feawan godan dæda þe ic dyde seldon 
153.31.43: þa wæron swyðe feawa 
153.31.44: and hy færlice genamon eft þa boc æt me and me nan þing ne sædon 
153.31.45: efne þa færlice comon þa cwealmbæran deofla swyðe angrislic werod and eal þis hus afyldon and manega wiðutan on ælce healfe sæton 
153.31.46: hwæt þa se fyrmesta forð teah ane boc micele and ormæte swilce mannes byrðen 
153.31.47: he het þa ræcan me to rædenne þa boc 
153.31.48: and ic þæron geseah mid sweartum stafum awritene ealle mine synna þe ic sið and ær gefremode and mine yfelan geþohtas on þære atelican bec swiðe swutelice swa swa ic sylf oncneow 
153.31.49: þa cwædon þa deofla to þam drihtnes englum þe þa lytlan boc me brohton hwæs anbidige her 
153.31.50: ge sylfe witon þæt þeos sawl is ure 
153.31.51: þa englas þa cwædon to þam atelicum deoflum 
153.31.52: soð ge secgað nimað his sawle to ðam ecum witum on eowrum forwyrde 
153.31.53: and þa englas sona of minre gesihðe gewiton 
153.31.54: þa arison sona of þam sweartan flocce twegen egeslice deofla mid egeslicum tolum swilce twa scearu and slogon me hetelice an on þone fot and oþer on þæt heafod 
153.31.55: and gað nu þa dyntas þæs deoflican sleges to minum innoðe mid ormætum sarum 
153.31.56: and þonne hy togædere cumað min gast sceal gewitan of þam earman lichaman mid þam atelicum deoflum to hellicum clysingum on þam hatan fyre 

153.31.57: þus clypode se earming mid orwennysse 
153.31.58: and he hraðe þæs gewat to þam ecum witum butan dædbote mid þam deoflum genyðerod 
153.31.59: ne fremode his gesyhð him sylfum nan þing ac for oþrum mannum him wearð æteowed þæt þæt þa beon gerihtlæhte þe þas rædinge gehyrað 
153.31.60: forþan þe ure dæda beoð ealle awritene swa yfele swa gode on ecum gemynde 
153.31.61: and us eft beoð æteowde on þam endenextan dæge 
153.31.62: ælc þæra þe geortruwað and geendað butan hihte se losaþ openlice on þam ecan forwyrde 
153.31.63: and se ðe hopað to criste becymð to mildsunge huru on domesdæg for þæs hælendes godnysse 
153.31.64: swa us secgað bec þæt manega foroft gebugon on ende on heora forðsiðe to þam soðan hælende mid anrædum geleafan and mid soþre behreowsunge and heora synna geandetton 
153.31.65: and god him þa mildsode for his micclan godnysse 
153.31.66: se eca drihten us ahredde fram eallum frecednyssum and to ðam ecan life gelæde 
153.31.67: se þe leofað and rixað mid fæder and halgum gaste a butan ende we cweþaþ amen 

