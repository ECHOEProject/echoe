182.2a.1: we willað nu ærest writan be sumum westænsetlan 
182.2a.2: swa swa hieronimus hit of ebrea on greca gereorde awænde and pelagius syððan on ure geþeode þæt is on læden to bysne and to lare þam ðe anrædlice deofles costnungum and his lotwræncum wiðstandan willað 
182.2a.3: deofol is swyðe swicol and fandiende hu he mage þa earman saule lytelicost mid mænigfealdum costnungum beswicon 
182.2a.4: nu age we micle þearfe þæt we us on gehwilce wisan wið his luþernessa warnian and gescildan 
182.2a.5: and bysne niman æfter ðam þe hi sylfe oft and gelome for heora drihtnes lufan ongean costnunga swyðlice swæncton 
182.2a.6: þe læs us se lytiga belæde on his sylfes wite ðurh his lotwræncas on hellegrundas 
182.2a.7: þær he a sceal yrmðe adreogan in worlda world swa him heardost bið 

be anre myltestre and anum were þe for galscipe his fingras amyrð and 

182.2a.8: solitarius quidam erat in inferioribus partibus aegypti et hic erat nominatissimus 
182.2a.9: sum wer wæs on egypta lande swyðe namcuð and hlisful þurh his drohtnunga þe he his drihtne dæghwamlice to lofe and to wuldre adreah on anum westene 
182.2a.10: þa genam deofol him andan wið swa he eal is mid andan afylled 
182.2a.11: and hine oft rædlice mid mænigfealdum costnungum costnode 
182.2a.12: swa þæt sum myltestre þurh deofles tyhtince þohte on hyre geþance þæt heo his hlisan amyrran wolde þe heo oft fore gehyrde 
182.2a.13: began þa faran to hire gegadan and heom ðus to cwæþ 
182.2a.14: hwæt wille ge me syllan gyf ic amyrre þisne eowerne westensetlan and alecge his miclan drohtnunga 
182.2a.15: hi sædon and on wedde sealdon hwæt hy hyre syllan woldon 
182.2a.16: heo þa anes æfenes began faran to ðæs foresædan cytan swilce heo dweliende þyder come 
182.2a.17: and fæstlice on þære cytan duru cnocode 
182.2a.18: sona swa he þæt gehyrde and on hy beseah swa wearð he swyðelice gedrefed on his mode 
182.2a.19: and hy acsode hu heo þyder come 
182.2a.20: heo cwæð mid woplicre stefne 
182.2a.21: dweliende leof ic com hyder 
182.2a.22: him ða earmode þære ungesæligan angin 
182.2a.23: and hy lædde into þam infærlde þære cytan 
182.2a.24: and he sylf into þære inran eode and ða duru him to beclysde 
182.2a.25: þa cleopode eft seo ungesælige woperiende him to and cwæð 
182.2a.26: eala leof ealdor help min 
182.2a.27: wildeor me habbað her fornean toslyten 
182.2a.28: he þa eftsona wearð swyðelice gedrefed 
182.2a.29: and him eac godes domes adred gif heo þær tosliten wurðe fram þam reðan wildeoran 
182.2a.30: cwæð þa to his agenum geþance ðus 
182.2a.31: unde uenit mihi ira hæc 
182.2a.32: þæt is on ure geþeode hwanon com me æfre þis grama 
182.2a.33: and ðære cytan duru oponode 
182.2a.34: and hy in let to him sylfum 
182.2a.35: began þa se saula swicend his heortan mid fyrenum luste ongean þa ungesæligan swyðlice dreccan 
182.2a.36: þa ðurh godes mildheortnesse undergeat he deofles swicdom and his costnunga 
182.2a.37: cwæð þa eft to him sylfum 
182.2a.38: uiae inimici tenebre sunt filius autem dei lux est 
182.2a.39: þæt is on englisc feondes wegas syndon þysðru godes agen bearn is soðlice leoht 
182.2a.40: onælde þa his blacern onmang þære þearlan hætan þæs lustes 
182.2a.41: and cwæð þa ðe heora lustum folgiað and ðyllice adreogað farað to ecum tintregum 
182.2a.42: heold þa his finger ofer þæt byrnende leoht and ðus cwæþ 
182.2a.43: fanda þines sylfes hwaðer ðu þone ecan bryne forberan mage 
182.2a.44: þa ne gefredde he naþinc þæs brynes for þam miclan luste 
182.2a.45: ac swa þa niht adreah and his fingras ealle ontende 
182.2a.46: heo wearð þa seo ungesælige oð deað afyrht and hyre heorte ahyrd on stanes gelicnesse swa heo þæt geseah  
182.2a.47: comon þa a morgen iunge men on bysmor to ðam foresædon munece and him to cwædon 
182.2a.48: com þis wif to æfen to ðe 
182.2a.49: he cwæð þæt heo come and heom tæhte hwær heo læg 
182.2a.50: hy ða inn eodon þære forwyrhtan to hospe and wið hi specan woldon 
182.2a.51: þa læg heo þær dead 
182.2a.52: hy cleopodon þa ealle 
182.2a.53: leof fæder heo is dead 
182.2a.54: and he þa his wrigels geopenode 
182.2a.55: and his fingras him eowede þus cweðende 
182.2a.56: geseoh nu ða hwæt þeos deofles dohtor hæfð gedon þurh hyre lyðran lust þæt ic habbe mine fingras amyrd 
182.2a.57: and heom rehte swa swa hit gefaran wæs 
182.2a.58: hy ða hine þrycton and cwædon 
182.2a.59: hu nis hit awriten on eowrum bocum 
182.2a.60: ne sceal nan man gyldan yfel mid yfele 
182.2a.61: he clypode þa to his drihtne and hy of deaðe arærde 
182.2a.62: and heo þa þanonforð hyre lif on clænnesse geheold 
182.2a.63: eala hu micel þing se godes wer dyde þæt he þære saule geheolp þe heora begra ær þurh deofles lare amyrran wolde 

finit prima sententia 

