338.33.1: nu we habbað eow gesæd anfealdlice þæt godspel ðe se diacon rædde nu ætforan us eallum hu crist on þysum dæge of deaðe aras for trymminge eowres geleafan 

338.33.2: nu wylle we eow gyt secgan hu he to helle astah and þone deofol geband and þanon gelædde ealle ða þe him her on life gecweme and gecorene wæron 
338.33.3: hit gewearð swa þæt se deofol beswac and forlærde þa twegen frumsceapenan menn adam and euan ðe we ealle of coman swa þæt hi godes bebod abræcon and weron him ungehyrsume and deofle gehyrsume 
338.33.4: þa wæs eall mancyn deaðe scyldig and forworht to helle forþam ðe hi godes bebod tobræcon 
338.33.5: ða þuhte ðam deofle þæt he ahte ealles middaneardes geweald forðam næs nan mann on ðisum life swa halig ne swa mære þæt he ne sceolde to helle faran swa hraðe swa he of þisum life ferde 
338.33.6: oðþæt crist com and us alysde 
338.33.7: and þæt wæs eac swutol þa se deofol lærde herodes cinincg þæt he het acwellan ðone mæran witegan iohannem ðone fulluhtere þe crist mid his agenan muðe þus geherode 
338.33.8: betweox wifa bearnum ne aras nan mærra mann ðonne iohannes se fulluhtere 
338.33.9: se wæs for soðfæstnesse and for cristes læððe ofslagen and acweald 
338.33.10: and þa sona se ealda feond his sawle to helle gelædde 
338.33.11: ða cwæð he se deofol to his geferan 
338.33.12: geseoð nu þis is þæs sawle be ðam wæs cweden þæt betweox were and wife ne arise nan mærra wer þonne iohannes wære se fulluhtere 
338.33.13: ne gemette ic eac æfre æningne ðyllicne mid mannum fram ðam dæge þe ic adam þone ærestan mann beswac 
338.33.14: ac geseoð nu þæt he næfde nane strencðe wið me 
338.33.15: nu ðeahhwæðere is gyt an man onmang iudeum þe is gecweden þæt he sy godes sunu 
338.33.16: and þæs ic oft on manegum þingum fandode 
338.33.17: and ic hine swyðor man afandode þonne godes sunu 
338.33.18: and ðeahhwæðere wundorlicran ðonne ic æfre ær æningne oðerne gesawe 
338.33.19: nu gif ic mæg þone hider bringan ne ondræde ic me þæt æfre heononfeorð si acenned of men ænig ðara þe mage his heafod wið me upp ahebban 
338.33.20: nu wylle ic for anes faran to iudeum and hi læran 
338.33.21: and heora ealdorbiscopas tyhtan þæt hi him on leogan and hine to heora ealdormannum forwregan niðfullice þæt hi hine to deaðe syllan and on hrode ahon and hine þonne þæron acwellan 
338.33.22: and sona swa he acweald bið þonne wille ic his sawle hider mid me gelædan 
338.33.23: þonne bið þæt swylc lac swylce næfre ær ne com of eorðwarum to helle 
338.33.24: ða sona swa crist þæs lifiendan godes sunu on rode ahangen wæs þa asende he his þone halgan gast 
338.33.25: and mid his godcundnesse þa sawle ahydde and bemað þæt hig se deofol geseon ne mihte 
338.33.26: ne his godcundnesse undergyten 
338.33.27: ða wæs se deofol swyðe micclum gebyld and þus cwæð þa he geseah crist on þære rode hangian 
338.33.28: nis þis na god ac is man 
338.33.29: nu for litlan ic miccle maran mann to helle gelædde 
338.33.30: ic wille nu swaðeah faran and his onfon 
338.33.31: þa for he swiðe ofermodilice and mid ðam þe he mynte hine to onfonne 
338.33.32: þa hrædlice wearð se ilca æalda feond þe adam on neorxnawonge ær mid facne and mid his leasungum forlærde and beswac þa wearð he mid ecum bendum gebunden and mid ecum geniðerungum geniðerad fram þam æfteran adame 
338.33.33: þæt wæs se þe he underfon wolde 
338.33.34: þæt is ure drihten ælend crist se ðe lytle ær on ðære rode acweald wæs 

338.33.35: næs he na swa mid mægne ofercumen swa swa he mid rihte gehyned wæs and afylled into cwicsusles geniðerunge 
338.33.36: swa se hælend sylf be þam cwæð 
338.33.37: hwæt gemettest þu yfeles on me 
338.33.38: forhwon hrine ðu on me 
338.33.39: swa swa hit be ðam gecweden is 
338.33.40: se ðe on oðres mid unrihte geræsð se his agen þurh þæt 

338.33.41: ða wæs se ealda feond þyses middaneardes bereafod and ealles þæs freodomes ðe he on helle hæfde 
338.33.42: and þa wæron ealle þing underþeod urum drihtne hælende criste 
338.33.43: se ðe be him sylfum mycele ær sang and þus cwæð 
338.33.44: si exaltatus fuero a terra omnia traham ad me ipsum 
338.33.45: þæt is on englisc 
338.33.46: gif þæt gelimpð þæt ic beo on rode up ahafen þonne teo ic ealle þing to me 
338.33.47: ealle þing he ure drihten to him teah ða þa he on rode gefæstnod wæs 
338.33.48: and he his gast to godfæder asende 
338.33.49: þa a syððan him wæron ealle gesceafta underþeod ægðer twegra ge heofonwaru ge eorðwaru ge hellwaru 
338.33.50: and he ða freo astah fram þam nyðerlican witum 
338.33.51: syððan he hæfde geondfaren þa ðystru and þa gemæro hellegrundes and þa ða awyrigdan hellegastas and þa earman on þam heolstre geflymde wæron 
338.33.52: þa wæs gefylled seo witegung þe ær beforen gesungen wæs and cweden 
338.33.53: cadent a latere tuo mille et decem milia ad dextris tuis ad te autem non adpropinquabit 
338.33.54: þæt is fram ðinre sidan gefeallað þusenda and fram þinre swyðre sidan gefeallað tyn þusenda þa þa drihtene ne genealæceð 
338.33.55: þa he þone ealdor ealles wrohtes and þone ordfruman ælces yfeles ecere nyðerunga geniðerod and mid ecum bendum gebunden hæfde þa wæs gefylled þæt gefyrn worulde be criste gesungen wæs and gewitegod 
338.33.56: super aspidem et basiliscum ambulabis et conculcabis leonem et draconem 
338.33.57: þæt is ðu tredst leon and dræcan 
338.33.58: gehereð we nu þæt ðam deofle ægðer þyssa naman wel geðwæreð 
338.33.59: seo leo bið cyng and ealdor ealra reðra wilddeora 
338.33.60: swa þonne se deofol bið ealdor and wealdend ealra yfelra manna 
338.33.61: se draca mid his þam geættredan orðe geswencð menn 
338.33.62: swa se deofol mid his ungeleafan blæde ealles mancynnes staðel afyrsode and awyrde and of þam stealle þæræ godcundlican fægernysse awearp and aweg adraf 

338.33.63: ða se heap ðæra earmra gasta and þæra wiðerweardra beheoldan þone niwancuman urne drihten hælend crist swyðe beorhte and leohte scynende 
338.33.64: and þa for ðam scinendan leohte wæron þa earman gastas swyðe afyrhte and abregde and þus cwædon 
338.33.65: hwanon is ðes beorhta and þes leohta and þes stranga middaneard 
338.33.66: syððan he wæs us underþeod næfre ær he us þyllic gafol ne geald ne us næfre ær þyllice lac hyder ne onsende 
338.33.67: hwæt is ðes þe her swa unforht gæð on ure gemæro and æc ofer þæt urne ealdor mid bendum gebundenne hæffð 
338.33.68: ac is wen þæt ðis is se ylca be þam ure ealdor nu hwene ær sæde þæt he ðurh his deað ealles middaneardes anweald onfenge 
338.33.69: and gif hit ðes is þonne is ures cempan cwyde on wyðerweardnysse gecyrred mid ðy þe him wæs geðuht þæt he mihte hine oferswyðan 
338.33.70: þa wæs he him sylf fram þysum oferswyðed and gefylled 
338.33.71: eala ure ealdor is ðis se be þæs deaðe þu a fægniende wære and on þæs deaðe þu ðe mænige herereaf fore gehete 
338.33.72: hwæt is la þæt ðu dydest 
338.33.73: forhwon woldest þu ðis onginnan nu he ealle ðine þystru mid his beorhtnesse geflymde 
338.33.74: gehyr nu ure ealdor þa ðu þine welan ðe þu on þam ærestan men begeate ðurh forhogodnysse godes beboda 
338.33.75: nu ðu þæt forlure þurh rode treow 
338.33.76: geseoh nu þæt eall ðin blis þe losade mid þam ðe þu crist on rode ahenge 
338.33.77: ac ne mihtest ðu næfre geseon ne ðe gifeðe næs þa forwyrde þines rices 
338.33.78: ðu hine on deað gelæddest butan ælcere scylde 
338.33.79: and þu ðær gylt beheolde þar þu næfre nænne ne fundest 
338.33.80: forhwon dorstest þu him æfre æthrinan 
338.33.81: þa æfter ðysse spræce þære wælgrima deofla ðe heora ealdra wiðspræcan unarimendre mænigu haliges folces þa ðe wæron gehæfte on helle wependre stemne and mid micele halsunge þone hælend bædon and þus cwædon 
338.33.82: nu ðu to us come middaneardes alysend 
338.33.83: and nu þu to us come þone þe we dagena gehwylcne to hopedon 
338.33.84: and nu ðu to us come þu ðe on middanearde synfullum mannum forgyfennesse sealdest 
338.33.85: alys nu forðferede and þa ðe on helle gehæfte synd 
338.33.86: nu þu for us to hellwarum nyðer astyge 
338.33.87: and nelle þu næfre ure wana beon þæt ðu þinne ðone mildan ansyne us fram ne acyrre 
338.33.88: ðu ðe þines wuldres tacen on hrodere gecyddest 
338.33.89: drihten sy þin mildheortnys ofer us swa swa we aa fæstlice on ðe gehihtað 
338.33.90: forðon þe mid þe is lifes will 
338.33.91: and on ðinum leohte we leoht geseoð 
338.33.92: drihten gemun ðu þine gesomnunga ða þe ðu on fruman gescope 
338.33.93: and ne gemun ðu na ure ealdan unrihtwisse 
338.33.94: ac onfoh us raðe mid þinre micclan mildheortnysse 
338.33.95: forðan þe we synd swyðe heane gewordene 
338.33.96: drihten alys us and ne beo þu ure synna na gemyndig for þinum ðam halgan naman 

338.33.97: ða æfter þam wæs gehyred seo ben and seo halsung unarimendre ða þe gehæfted wæron 
338.33.98: and sona hrædlice þurh drihtnes hæse of þam bendum alysde wæron 
338.33.99: and hi ða to drihtnes cneowum alotene wæron 
338.33.100: and him þingadon geornlice and mid unasegcendlicre blisse clypedon and þus cwædon 
338.33.101: drihten þu ðe tobræce ure bendas þe we heriað and lofiað and þanciað þæt ðu us ne dydest æfter urum synnum ne us ne gulde æfter urum unrihtwisnyssum 
338.33.102: and þa gyt adam and eua næron alysde of þæs wites bendum 
338.33.103: hwæt þa adam geomeriendlicre and earmlicre stemne clypade to drihtne and cwæð 
338.33.104: gemiltsa me min drihten on þinre þære miclan mildheortnysse 
338.33.105: and on þare menigu þinra miltsa adilga mine unrihtwisnyssa 
338.33.106: forðon þe ic þe anum gesyngade 
338.33.107: and ic yfele dyde beforan ðe 
338.33.108: ic dwolade swa swa þæt unwise sceap and forwearð and losade 
338.33.109: alys nu mine bendas 
338.33.110: forðon þe þine handa me geworhtan and me gehiwodon 
338.33.111: and ne forlet ðu na on helle mine sawle 
338.33.112: ac þine mildheortnysse on me gecyð 
338.33.113: and me gelæd of þyses cwearternes huse and of þyses deaðes sceade 
338.33.114: hwæt ða ure drihten adame gemiltsade 
338.33.115: and hine of þam bendum alysde 
338.33.116: and he þa to ðæs hælendes cneowum aleat and þus cwæð 
338.33.117: bletsie min sawl drihten and ealle mine innoþas his ðæne halgan naman 
338.33.118: se is milde geworden minum unrihtwisnyssum 
338.33.119: se gehælde ealle mine ecas 
338.33.120: se alysde min lif of forwyrde 
338.33.121: se gefylde on godum minne willan 
338.33.122: þa gyt eua þurhwunode on wope and cwæð 
338.33.123: drihten þu eart rihtwis and þin dom is riht 
338.33.124: forþon ic mid gewyrhtum ðas witu þrowige 
338.33.125: ða þa ic wæs on are ne ongeat ic hit na 
338.33.126: ic eom wiðmeten unwisum nytene and ic eom nu him gelic geworden 
338.33.127: ac ne gemun ðu min drihten þa gyltas mines geogeðhades and minre dysinysse 
338.33.128: and ne acyr ðu þa ansyne ðinre mildheortnysse fram me 
338.33.129: and ne ahyld þu þe on yrre fram ðinre þeowene 
338.33.130: min drihten gehyr ðu þa stemne þe ic to ðe clypige 
338.33.131: forðan min lif gewat on sare and mine gear on geomerunge synd geendode 
338.33.132: drihten þu wast þæt ic eom gedrorenlic dust gif ðu hylst mine unrihtwisnysse 
338.33.133: hu mæg ic hit ðonne acuman ænigra þinga oððe aberan 
338.33.134: þu wast mine gyltas and mine dysinyssa 
338.33.135: and hi næran beforan ðe ahydde ne bemiðene 
338.33.136: geara me min drihten for þinre modor lufan 
338.33.137: of ðære þu wære geeadmet þæt ðu menniscne lichaman underfenge 
338.33.138: heo onfeng flæsc of minum flæsce and ban of minum bane 
338.33.139: ara me min drihten 
338.33.140: þeah þe ic wære ungesæligast ealra wifa 
338.33.141: geara me forðan þe ðu eart min god and min scyppend 
338.33.142: miltsa me forðam þe ðu man fram mannum wære 
338.33.143: alys me forðan þe ðu woldest mann beon to ðam þæt ðu menn alysdest 

338.33.144: and þa wæs se hælend sona mid mycelre mildheortnysse astyrod 
338.33.145: and hy ða hrædlice alysde of þæs wites bendum 
338.33.146: and heo ða geornlice onleat to þæs hælendes cneowum and þus cwæð 
338.33.147: drihten si ðin nama gebletsod on worulde 
338.33.148: forðon þe þin miltheortnyss is micel ofer me 
338.33.149: and þu generodest mine sawle of þære nyðerlican helle 

338.33.150: þa ahof abraham his stæfne upp and cwæð to þam ymbstandendum 
338.33.151: andettað drihtne þæt he is soð god 
338.33.152: and his mildheortnys wæs ær eallum woruldum 
338.33.153: and nu gyt bið aa to worulde 
338.33.154: þa astah se hælend of þære helle 
338.33.155: and he hæfde þær gebunden and genyðerad deaðes ordfruman 
338.33.156: and he ða hrædlice ða gehergadan mid him gelædde of deaðes gryne 
338.33.157: and he sealde mannum ða gife þæs ecan lifes 
338.33.158: and he þa ðone ealdon feond nyðer gefylled hæfde 

338.33.159: we habbað oft gesæd and gyt secgað þæt cristes rihtwisnys is swa mycel þæt he nolde niman manncynn neadunga of þam deofle butan he hit forworhte 
338.33.160: he hit forworhte þa ða he tihte þæt folc to cristes cwale þæs ælmihtigan godes 
338.33.161: and þa ðurh his unscæððigan deað we wurdon alysde fram þam ecan deaðe gyf we us sylfe ne forpærað 
338.33.162: þa getimode þam reðan deofle swa swa deð grædigan fisce þe gesihð þæt æs and ne gesyhð þone angel ðe on þam æse sticað 
338.33.163: bið þonne grædig ðæs æses and forswylhð þone angel forð mid þam æse 
338.33.164: swa wæs þam deofle 
338.33.165: he geseah ða menniscnysse on criste and na þa godcundnysse 
338.33.166: þa sprytte he þæt iudeisce folc to his slege and gefredde þa ðone angel cristes godcundnysse 
338.33.167: þurh ða he wæs to deaðe aceocod and benemed ealles mancynnes þæra ðe on god belyfað 
338.33.168: ne wene nu æfre ænig mann þæt drihten crist ealle þa of helle gelædde þe he ðær gemette 
338.33.169: ac þa ane ða þe heora lif her on worulde rihtlice leofedan þa he ðanon gelædde 
338.33.170: and he þær forlet morðwyrhtan and dyrne forligras 
338.33.171: and rihtes geleafan wiþersacan 
338.33.172: and þeofas and gitseras 
338.33.173: and þa ðe heora yfeldæda betan nellað þa he næfre þanon alyseð 
338.33.174: ac swa se witega cwæð be cristes hade 
338.33.175: o mors ero mors tua morsus tuus ero inferne 
338.33.176: þæt is on englisc 
338.33.177: eala þu deað ic beo þin deaþ and þu hell ic beo þin bite 
338.33.178: soþlice se hælend wæs þæs deaþes deað 
338.33.179: forþam mid his deaðe he oforswaþ þone ecan deað 
338.33.180: he wæs helle bite forþam he þær dæl genam and þær eac dæl forlet 
338.33.181: ðæt wæs þonne þæt he þær geleafulra manna sawla onfeng and sinfulle þær forlet 
338.33.182: ac wen is þæt sum man swigende wille þencan and dyrnunga cweðan 
338.33.183: hwa is þæt of helle hider come and þæt sæde þæt hit eall þus gelumpen wære 
338.33.184: þam is þonne mid rihte to answarienne þæt us is se getriwesta gewita seo soðfæstnys sylf 
338.33.185: þæt is þonne ure drihten hælend crist 
338.33.186: se on helle astah and þanon eft lifiende com 
338.33.187: and æfter his æriste his ðegnum æteowede and mete mid heom onfenge 
338.33.188: and be godes rice sprecende wæs 
338.33.189: and mid heom wæs feowertig daga æfter his æriste 
338.33.190: and cydde heom þis eall and oðre þingc mænige þyssum gelic 
338.33.191: mid þam ðe engla weorod and heahengla werod gesegon þone hælend astigan mid unarimendre mænigu on heofona rices heannysse 
338.33.192: þa cwædan hi hwæt is þes wuldres cyning 
338.33.193: ne cwædan hig hit na ðy þæt hi nystan hwæt he wære 
338.33.194: ac hi wundrigende þæt cwædan be him 
338.33.195: ða andsweredan heom þa halgan and þus cwædan 
338.33.196: hit is ælmihtig drihten 
338.33.197: he is wuldres cyning 
338.33.198: and he ðas herehuðe of helle generede and þeostra ealdor mid ecum bendum gebundenne hæfð 
338.33.199: blissige nu eall manncynn 
338.33.200: forðam þe cristes blod wæs agoten for ealles mancynnes hæle 
338.33.201: and blissian huru þa ðe his æriste gelyfað and weorðiað 
338.33.202: se leofað and rixað mid fæder and mid þam halgan gaste on þrynnesse ðrymme þurh ealra worulda worold amen 

