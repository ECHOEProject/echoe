dominica ii in quadragessima 

48.19.1: men ða leofestan ic cyðe eow þæt ðreo ðing synd ærest on foreweardum æghwylcum men nydbehefe to habbenne 
48.19.2: an is geleafa oðer is hiht þridde is soð lufu 
48.19.3: on ðam geleafan is þæt he gelyfe on godfæder ælmihtigne and on his sunu and on ðone halgan gast and on ða untodæledan þrynysse and on ða þurhwunigendan annysse 
48.19.4: þonne is se hiht þæt he wislice hihte þa ecan mede 
48.19.5: þonne is seo soðe lufu þæt he sy gefylled mid ðære godcundan lufan ongean his nextan 
48.19.6: þæt is ælc cristenman 
48.19.7: forðan ðe we synt ealle on ðam fulluhte godes bearn gehalgode to ðam þæt we syn gastlice gebroðra on fulfremedre soðre lufe æfter gode þy we sceolon symle wunian on ðære godcunddan lufan and ures nextan þæt he symle on us þurhwunige 
48.19.8: forðam swa swa iohannes cwæð god is seo soðe lufu and se ðe wunað on ðære soðan lufan he wunað on gode and god wunað on him 
48.19.9: broðor mine six ðing synd nydbehefe to habbanne ðære halgan cristenlican eawfæstnysse and eallra mæst on ðisum halgum lentenfæstenes 
48.19.10: an is andetnys oðer is hreowsung þridde is wæcce feorðe is fæsten fifte synt gebedu sixte is ælmysse 
48.19.11: seo andetnys is to donne be eallum ðam synnum ðe man ahwær ðurhtihð oððe on geðohte oððe on spræce oððe on weorce 
48.19.12: witodlice eahta synt heafodleahtras buton ðæra sumon nænig man ne mæg eaðelice gemeted beon 
48.19.13: ærest is þæt forme gifernysse þæt is þære wambe fræcnys oðer is dyrnegeligre þridde is sleacmodnys and unrotnys feorðe is gytsung fifte idel wuldor sixte æfæst seofoðe yrre ehtoðe oferhyd seo is cwen ealra yfela 
48.19.14: þurh ða oferhyde of heofonum ahreas seo wundorlice engla gesceaft 
48.19.15: broðor mine þonne ge to rihtre andetnysse to eowrum scriftum becumen ðonne sceal he eow georlice acsian mid hwilcum gemet oððe mid hwilcum intingan seo syn ðurhtogen wære þe he geandette þæt he ær gefremede 
48.19.16: and æfter ðam gemete þære dæde he sceal him ða hreowsunge gedeman 
48.19.17: he sceal eac hine swa læran þæt he of ðam þwyrlicum geðancum andetnysse gedo 
48.19.18: and he sceal hine manian þæt he of ðam eahta heafodleahtrum andetnysse do 
48.19.19: and se sacerd him sceal synderlice ælcne leahter genemnan and swa of ðam his andetnysse onfon 
48.19.20: forðan ðe god gewilnað ure andetnysse to ðam þæt he hæbbe rihtne intingan us to forgifene 
48.19.21: forðan ðe seo andetnys þe gehælð and seo andetnys ðe gerihtwisað and seo andetnys sylð forgyfnysse ðam synnum 
48.19.22: æghwylc hiht forgifnysse stænt on ðære andetnysse 
48.19.23: seo andetnysse is mildheortnysse weorc 
48.19.24: heo is hæl ðæs untruman and heo is læcedom ura mægna mid hreowsunge forðan we on oðre wisan ne magon beon gehælede buton we ure synna andettan ða ðe we ðurhtogon 
48.19.25: be ðære synna andætnyssa salomon cwæð 
48.19.26: se ðe his scylda behyt ne bið he na geriht 
48.19.27: se ðe soðlice heo geandet and heo forlæt se bið mildheortnysse begytend 
48.19.28: broðor mine æfter þære andetnysse to underfonne is seo hreowsung 
48.19.29: be ðære se hælend on ðam godspelle cwæð doð hreowsunge forðan ðe heofona rice genealæcð 
48.19.30: swa iohannes se fulluhtere cwæð wyrcað medeme wæstmas hreowsunge 
48.19.31: þæt is se medema wæstm hreowsunge þæt man þa forðgewitenan synna bewepe and ða ilcan eft ne gefremme swa swa þæt godcunde gewrit cwyð 
48.19.32: ne geec ðu þa synne ofer ða synne 
48.19.33: ac drihten ðurh isaiam þone witegan cwæð 
48.19.34: beoð aþwægene and ðurhwuniað clæne 
48.19.35: soðlice se bið aðwægen and wunað clæne se ðe ða forðgewitenan synna bewepð and he eft þa bewopenan ne ðurhtihð 
48.19.36: ac se bið geðwægen and ne bið clæne se ðe wepð þa ðurhtogenan synne and heo ðonne gyt ne forlæteð ac æfter ðam tearum þa ilcan ðe he ær beweop he eft ðurhtihð 
48.19.37: soðlice is to witanne þæt þæt bið seo soðe hreowsung seo ðurh wisnysse bið gedon 
48.19.38: seo soðe hreowsung ne bið na on ðære geare rime gescrifen ac on ðæs modes biternysse 
48.19.39: forðan ðe god ne secð na swa swiðe þære tida lenge ac he ðæncð hu micel sy lufu sy þære siferlicnysse on ðære heortan þæs hreowsigendan 
48.19.40: witodlice þeah hwa sy synful and arleas gif he to hreowsunge gecyrran wile ne ortweoge he him þæt he ne mæge forgifnysse begyten þurh godes mihte 
48.19.41: soðlice þa ðe on ðissere worulde hreowsunge doð þam symle godes mildheortnysse gehylpð 
48.19.42: þam hreowsigendan is seo wæcce witodlice to beganne forðan ðe heo to heofonum up ahefð þæs hreowsigendan wæstmas 
48.19.43: forðam us gedafenað þæt we wacian symle swa swa isaias cwæð se witega 
48.19.44: of þære nihte min gast wacað to ðe drihten forðan ðe leohte synt þine beboda ofer eorðan 
48.19.45: eft dauid se witega cwæð 
48.19.46: media nocte surgebam 
48.19.47: to middere nihte ic wæs arisende to andettene ofer ða domas þinre rihtwisnysse 
48.19.48: be ðære wæccan eac swylce se hælend þæra manna mod awehte þe fram deofles anwealde to alysenne synt þus cweðende 
48.19.49: beatus ille seruus quem cum uenerit dominus 
48.19.50: eadige beoð þa ðeowas þonne se hlaford cymð gif he hi wæccende gemet 
48.19.51: to soðan ic eow sæcge ofer ealle his god he hi geset 
48.19.52: and eft he cwæð ic lufie ða ðe me lufiað and ða ðe ær to me waciað þa gemetað me 
48.19.53: waciað forði on geornfulnysse forðam ge nyton hwænne drihten cumende bið on hreowsunge oððe to middere nihte oððe to hancrede oððe on ærnemerigen þy læs ðonne he cume þæt he slæpende eow ne gemete 
48.19.54: and næs na þæt an þæt he ðam apostolum sylfum ðas lare bebead 
48.19.55: ða wæccan he eft gecydde þus cwæðende þeah ic eow ða wæccan beode eallum ic hi beode 
48.19.56: to witanne nis þæt an þæt he wordum lærde þa wæccan ac eac swilce mid his agenre bisne he getrymede 
48.19.57: swa swa þæt godspel cyð þæt se hælend wære nihterne on gebedum waciende 
48.19.58: broðor mine forði is eallum geleaffullum mannum to wacienne forðan ðe seo estfulnys þære wæccan is gehiwcuðlicud eallum halgum 
48.19.59: forðam hi witon þæt þæt nis idellic ær to arisenne and ær leohte to wacienne forðam drihten gehet ðone heofonlican beah ðam waciendum 
48.19.60: æfter þisum wæccum ða fæstenu synt rihtlice to lufienne 
48.19.61: be ðære lofum isidorius cwæð 
48.19.62: þæt fæsten is swiðe god hit is heofonlic weorc and heofona rices duru and hiwung ðære toweardan worulde 
48.19.63: þæt fæsten se ðe hit rihtlice begæð he bið to gode geðeod and he bið þisum middanearde afremdod and he bið gastlice gefremed 
48.19.64: þurh þæt fæsten beoð þa leahtras astreahte and þæt flæsc bið geeadmed and ðæs deofles costung oferswiðed 
48.19.65: heronimus cwæð þæt þæt fæsten geclænsað þonne lichoman and gemidlað þa uncysta and ða godcundan mægenu on gebringð 
48.19.66: agustinus cwæð þæt þæt fæsten geopenað þa heofonlican gerinu and hit ut ascyfð þa yfelan geðohtas and ða sawle onlihteð 
48.19.67: witodlice þa fæstenu synd strange gescotu ongean þæs deoflæs costungum 
48.19.68: swiðe hraðe hi beoð oferswiðode þurh ða forhæfednysse 
48.19.69: soðlice is to witanne þæt þæt micclum fremode þæt þæt folc on niniue þære byrig gefæston þry dagas 
48.19.70: þurh þæt hi geearnodon þæt hi godes mildheortnysse begeaton and heora synna forgifnysse 
48.19.71: israhela folc gefæston ær ðære easterlican simbelnysse 
48.19.72: ðurh þæt hi geearnodon þa readan sæ drigum fotum þurhfaran heora fynd geseon besencte on ðære ilcan sæ 
48.19.73: moyses gefæste on ðam fæstene 
48.19.74: þurh þæt he geearnode gehyran þa heofonlican gerino 
48.19.75: dauid se cyning æfter ðære þurhtogenan synna he gefæste 
48.19.76: þurh þæt he geearnode þa ilcan scylde gedihligan swa swa he sylf cwæð 
48.19.77: ic geeadmedde on fæstene mine sawle 
48.19.78: crist sylf gefæste feowertig daga and feowertig nihta 
48.19.79: ðurh þæt he oferswiðde þone deofol and him sona englas ðenodon 
48.19.80: petrus gefæste 
48.19.81: þurh þæt he geearnode þone engel geseon se hine of ðam carcerne alysde 
48.19.82: iohannes se godspellere gefæste 
48.19.83: ðurh þæt he geearnode þa godcundan geryno gehyran swa him se engel bodade 
48.19.84: paulus gefæste 
48.19.85: þurh þæt he geearnode beon gehæled of ðære blindnysse and fulluhtes onfon 
48.19.86: heronimus cwæð swa lange swa adam hine forhæfde þæt he ðæs æpples ne onbyrigde he wunode on neorxawanges gefean 
48.19.87: sona swa he ðæs ofetes onbyrigde swa wæs he ut adrifen 
48.19.88: to witanne is witodlice þæt þæt fæsten is mid godum weorcum gode swiðe andfenge 
48.19.89: forðam þæt is þæt fulfremede fæsten þæt mid ælmyssan and mid gebedum þone heofon ðurhfærð and to ðæs hehstan godes ðrymsetle becymð 
48.19.90: æfter ðam broðor mine synt þa gebedu and rædinga haligra boca to begangenne swa swa isidorius cwæð 
48.19.91: mid ðam gebedum ge beoð geclægnsode and mid ðam rædingum ge beoð geintimbrode 
48.19.92: soðlice is to witanne þætte þæt syngallice gebed micclum fremað mid gode swa swa paulus se apostol cwæð 
48.19.93: þæs rihtwisan gebed micclum fremað beforan gode 
48.19.94: witodlice moyses hine gebæd and he ahwyrfde godes yrre fram israhela folce þa hi to ðam deofolgylde gebædon and god forleton 
48.19.95: eac swilce helias hine gebæd þæt hit ne rinde ofer eorðan and he mid his gebedum ðone heofon beleac þry gear and six monað 
48.19.96: and eft he abæd þæt sy hyfon sealde renas and seo eorðe hire wæstmas 
48.19.97: ionas hine gebæd on ðæs hwæles innoðe and he ðanon alysed wæs 
48.19.98: daniel hine gebæd on ðære leona seaðe and he geearnode beon gehæled 
48.19.99: ezechias se cyning hine gebæd on his untrumnysse and him geyhte god xv gear to life 
48.19.100: witodlice swa hwa swa wile symle mid gode beon he sceal hine gelomlice biddan and rædan 
48.19.101: forðam ðonne we us gebiddað þonne sprece we wið god and ðonne we rædað þonne sprecð god to us 
48.19.102: æt ðam ytemestan broðor mine heræfter filigð seo manung be ðære ælmyssan lofe 
48.19.103: seo is gefyllednys and fulfremednys ealra godra weorca 
48.19.104: be ðære ælmyssan lofe agustinus cwæð seo ælmysse is swiðe halig weorc 
48.19.105: hi geicð þa andweardan god and heo sylð synna forgifnysse 
48.19.106: and heo gemænigfealdað geara fyrstas and heo geliht þæs mannes mod 
48.19.107: and heo geondbrædað ða gemæru and heo ealle ðing geclænsað 
48.19.108: and heo alysað þonne mannan fram deaðe and fram witum and heo geðeodað to ðam englum and deoflu fram ascyfð 
48.19.109: and heo is unoferwinnedlic weal ymb þa sawla 
48.19.110: and ða deoflu fram adrifð and heo laðað englas to fylste 
48.19.111: swa swa heronimus cwæð 
48.19.112: seo ælmysse geondferð þone heofon and heo cnysseð heofona rices duru 
48.19.113: and he awecð þone engel ongean cumendne and heo gecygð god to fultume 
48.19.114: witodlice þreo cyn synt ælmessena 
48.19.115: an is lichamlic þæt is þæt man ðam wædliendan sylle to gode þæt he mæge 
48.19.116: oðer is gastlic þæt is þæt man forgeofe ðam ðe wið hine agylteð 
48.19.117: þridde is þæt man þam gyltendum gestyre and ða dweliendan on rihtum gebringe 
48.19.118: þas ðing us gedafenað gefyllan mid ðæs fultume þe mid fæder and mid sunu and mid ðam halgum gaste leofað and rixað þurh ealra worulda woruld a buton ende amhnamen 

