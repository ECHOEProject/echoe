394.27.1: her sægð hu sanctus isodorus spræc be ðære sawle gedale and be þæs lichoman 
394.27.2: he cwæð min sawl on nearunesse is geseted and min gast me hatað and min heorte is gedrefedu and mines modes nearunesse me nætt 
394.27.3: eallum yflum ic eom seald cwæð seo synfulle sawl and eallre ungesælignesse ic eom bewrigen 
394.27.4: ne mette ic næfre on minum life swa mycles sares ne yfeles gemæccan swa ic me nu ætforan geseo 
394.27.5: forðan þe swa hwyder swa ic fare min ungesælignesse me færð mid and min yfel ic nahwær befleon ne mæg þa ic ær ne wolde 
394.27.6: swa hwyder swa ic me hwyrfe hie me samod siðiað 
394.27.7: eala þæt ic wæs þæs heardestan geþohtes mann and þæs forcuðestan þæt ic me mine dagas to nytte ne gedyde þa hwile þe ic on worulde wæs 
394.27.8: ac ða þe ic hira willan worhte hie willað me nu gesceððan 
394.27.9: hie sendað hira handa on me þæt hie me mid sare ut ateon and to frecnessum ut gelæden 
394.27.10: nænig minum yflum me gefultumað þa ic sylfa ær ne wolde 
394.27.11: ac eallum ic eom læðed and ealle hie me mid searwe and mid inwidde onlociaþ 
394.27.12: wa la cwæð sio synfulle sawl hwam sceal ic gelyfan æfter me oððe æt hwam sceal ic getreowða habban þa ic mine forleas 
394.27.13: nænig min þæra nehstena getreowne geleafan hafaþ 
394.27.14: eawla se geleafa is geworden and he is numen and he næs naworn gesund 
394.27.15: ongitaþ mine þa leofestan bearn cwæð sanctus isodorus and æghwylc cristenmann smeage on him sylfum hu nearo se siðfæt bið þære synfullan sawle 
394.27.16: forþan ne sceal næfre se cristena man beon orsorhleas 
394.27.17: cwæð sanctus ysodorus geþence nu ðu man and ongyt gif ðu sylf þe nelt alysan þa hwile þe ðu miht hwi wenst ðu þæt oðres gastes hordfæt þe wile alysan gif ðu sylf nelt 
394.27.18: eawla cwæð se halga isodorus hwæt þæt is yfelic þeaw and synlic þæt nænig þam syngendum wiðcwið ne nænig þam manfullan wreceð 
394.27.19: þa godan wædliaþ on þysse worulde and þa manfullan gehyhtaþ 
394.27.20: þa manfullan wealdaþ nu on heora rice and hynað þa godan 
394.27.21: ða unrihtan synt geweorðode nu and þa soðfæstan aweorpene þa unrihtan blissiað and þa soðfæstan synt on gnornunge and on heafe 
394.27.22: and se arleasa gæð nu beforan þam soðfæstan and se yfla wylt þam soðfæstan and þam godum 
394.27.23: and þa unscyldigan beoð witnode and þa scyldigan beoð forlætene 
394.27.24: for þyllicum synnum and oðrum beoð þa sawla witnode on godes gesyhðe and hio nat þonne heo synfull bið mid hwam hio andswerige 
394.27.25: ac hio swigað forþan þe heo nafaþ nane bylde on hire 
394.27.26: se halga isodorus cwæð eawla þæt sio sawl hio of ðam lichoman anumen bið 
394.27.27: ealle hie hie swa wundige hyrwað and swa fule stincende hie hie onscuniað and swa hreofe hie hie ascufað 
394.27.28: and se lichoma lið on eorðan isne genearwod and mid racentunge geðryd and mid bendum gebunden and mid fetrum gefæstnod and þære synfullan sawle ne beoð þa tintrego gelytlode 
394.27.29: ac þa cwelleras unoflinnedlice cwelmað and hie unaseccgendlice gnornunge hire wite mænað forþan þe ða deoflu swa hwæt swa hie magon wælhreowlices hie þencaþ be hire and doð 
394.27.30: and þusendfealdum witum hie hie tintregiað and slitað and se lichoma on eorðan fulnessum tofloweð þe we ær mid wistum feddon 
394.27.31: eawla cwæð se halga ysodorus þonne gyt geomrað seo sawl þe hire lif ær on receleaste lifde and cwið 
394.27.32: wa la þæt ic æfre swa ungesæligo geboren sceolde weorðan and þæt ic swa earm middangeardes leoht geseon sceolde 
394.27.33: wa la þæt ic swa lange on minum lichaman eardigan sceolde þa he me reste geearnigan ne wolde 
394.27.34: unlust me wæs to lifianne and walic to sweltanne 
394.27.35: eawla deað swete eart ðu þam earmum and þam wædliendum and wunsum eart ðu þam unrotum and þam gnorniendum 
394.27.36: and biter eart ðu ðam weligum þisse worulde forþan hie forlætan sceolon hira blissa and onfoð unrotnessa 
394.27.37: se deð ælces yfeles and eges ende is 
394.27.38: selre bið men þæt he swelte þonne he yfele lybbe mid synnum and on godes unwillan sȳ and ungesæliglice drohtiende forþan þe seo synfulle sawl cwið to ðam deoflum þonne hie hie tintregiaþ 
394.27.39: ic eow bidde arisað minum sare to fultumme and alysað me of þyssum nearonessum forðam þe ic swa earm ne mæg wesan afrefredu 
394.27.40: forðan ungeendedu is min gnornung and mine wita ne synt gelihte ne min sar ende næfð 
394.27.41: nis me nænig leoht ne nænigo byldo on minum mode forðan þas witu ic ærest aberan ne mæg 
394.27.42: ða deoflu hire þonne andsweriað and cweðað 
394.27.43: næfst ðu hiht ne byldu on þe eallra þara goda þe ðe god on eorðan geaf 
394.27.44: hwig þincað þe þas witu þy maran þe ðe ær þa gewyrhtu þuhton 
394.27.45: ongitað mine þa leofestan cwæð se halga isodorus hu mycel nearones þære sawle bið þonne heo hit gebetan ne mæg 
394.27.46: forðan ne lætað eow men þa leofestan þysse worulde welan beswican forðan heo is sceort and swicol eallum þe hire fylgeaþ 
394.27.47: ealle þas lænendlican earfeðnessa ende habbað ac ða toweardan ende nabbaþ ne næniges mannes lif ne bið to þan lange þæt on sceortre and on sarigre hwile ne geendige 
394.27.48: forðan sare and eallum ðam unrotnessum on þysse worulde we beoð genætte 
394.27.49: nænig ne sie se ðe ne sarige his synna and wepan he sceal and hreowsian þæt he ne scyle on ecnesse heofan 
394.27.50: us gedafnað þurh manigfealde earfeðnessa to ganganne on heofena rice 
394.27.51: lytle synt þas lænendlican earfoðnessa þy we nu aræfnan magon for þæs lufan 
394.27.52: and mycle synt þa meda and þæt ece wuldor þe he us gehaten hæfð gif we fullice wiðstandaþ deofles larum 
394.27.53: swa mycle swiðor swa we nu beoð nætte on þyssum life swa mycle ma we feogað on ðam toweardan life 
394.27.54: forðan symle god her wundað and swingð ða þe he wile habban and to þam ecan life gelædan 
394.27.55: swa swa gold on ofne he hie syð and costað and swa onsægdnesse he hie onfehð 
394.27.56: forðan ne sceal nan man gnornigan on his untrumnesse ne cweðan forhwan aræfne ic ðas yfel oððe hwi eom ic næted 
394.27.57: wa la to hwan þrowige ic þis 
394.27.58: ac ma ðu scealt cweðan dryhten þe ic syngode swa mycel ic ne gefele swa ic wyrðe eom 
394.27.59: se ðe gnornað on his untrumnesse god he tyrgð and his yrre he awecð 
394.27.60: and se ðe hit geþyldlice abereð god liðe he awacað to him 
394.27.61: geþenc nu ðu man þonne ðu sie cwylmed on þyssum middangearde on þinum untrymnesse beheald on þinum mode þa toweardan witu 
394.27.62: þonne þu gefele þæt sar gemyne þæt cwicsusles fyr 
394.27.63: gif ðu þe ondrædest þa toweardan witu þonne ne sargast ðu na þæs lænendlican 
394.27.64: þæt bið twyfeald yfel þæt man sarige his lichamlican earfoðnessa for ðan he hie sceal þrowian swaþeah and nafað his nane mede æt gode ac hafað þa ecan geniðrunge 
394.27.65: wite ðu man butan godes willan þe on becymeð þæt yrre ac ðonne he yrre geworden bið and for urum synnum gegremed bið þonne set he us þrowunga on forðan þe he wolde us to his willan gebigean 
394.27.66: þæs lichoman lustum we oftost fulgangað forðan he sceal bion hwilum swungen 
394.27.67: se lichoma oftost gesyngað and forðan he sceal beon geuntrumod and witnod 
394.27.68: gif we woldon gesceawian us sylfe on ure heortan hwylce we wæron and us þonne deman be urum gewyrhtum þonne næron we eft geniðrode on þam ecan dome 
394.27.69: ac we ungesælige byrnað on þysse worulde lufan and on hire gitsunge and lætað us colian þa lufe þæs heofonlican rices geleafan 
394.27.70: cwæð þæt se halga ysodorus hu lange willað ge cristenan recelease wunigan on þære fulnesse þæs lichoman fyrenlustes 
394.27.71: oflinnað la ær eow se deað ofercume ac eow þinceð swiðe earfoðlice þa ungeþwæran þeawas and þa gescyndan to forlætanne 
394.27.72: forðan þy ðæt dioful bið on eowrum heortum þy eow eft biter gedeð þa swetnessa 
394.27.73: ac wiðstandað him nu þa hwile þe ge magon and moton and settað togeanes eowres lichoman lustum and cwicsusles fyres bryne 
394.27.74: and settað beforan eow þone egeslican dom and eowres deaðes dæg gemunað 
394.27.75: forðan ælce dæg us nealæceð þære sawle gedal and ðæs lichoman 
394.27.76: we witon hwæt we on þyssum dæge wyrcende wæron ac we nyton on þysse nihte þeah hio sie ut alædedu 
394.27.77: and us þonne ðæt deoful læde on his witu þe us ær on life mid þære synbryne unasecgendlican tintrego he us cwylmeð se ðe we ær his willan worhton on worulde 
394.27.78: forðan us let god on þyssum life þæt oðera manna forðfor sceolde bion ure gelicnesse 
394.27.79: eawla sawl ðu ðe eardodest on þines lichoman tintregum waca and gebide þinne dryhten þe læs þe slæpende se deað ofercume 
394.27.80: gehyrað men þa leofestan ða ðe her syndon on þyssum folce dysige and recelease 
394.27.81: gangað to deadra manna bebyrignesse and geseoð þær lifigendra bysene 
394.27.82: io hie wæron us gelice on þysse worulde wynsumnesse lifigende and him welena stryndon and him mycla æhta hæbbende wæron 
394.27.83: ac ðas ealle synt fram him anumen þy hine ne scele nan man swa sylfne beswican þæt he him langes lifes wene 
394.27.84: ac ðu man cwæð se halga ysodorus ic ðe bidde and halsige and geornlice ic þe manige þæt ðu nanwiht leohtlices ne leaslices ne do ne ðu þine synna eft ne edniwa ne þu þin yfel to eft ne hwyrfe 
394.27.85: ac ðu man bewite þe sylfne and wite hwæt ðu eart and forhwan ðu sie and hwæt ðu sie and forhwan þu geboren wære oðþe to hwylcre nytnesse þu acenned wære and to hwylcum þinge ðu on þas woruld geeacnod wære 
394.27.86: gemyne þinne scippend and gemyne ðæt ðu geworht eart and ongyt hwylcne þe god gesceop and gemyne hwylc wyrhta þe geworhte and hu fæger scyppend þe sawle on sette and sende 
394.27.87: he ðe bebead þæt ðu healde þinne rihtan geleafan and þæt ðu hæbbe bylwitne geleafan and wunige on þe se unforhta and se ungebrosnoda geleafa 
394.27.88: nænig þe mid unsnotre lare ðe beswice ne nænig geþwornesse þysse worulde ðe ateo fram godes willan 
394.27.89: ne nænig þing þristlice be criste ðu sprec ne nænig wiht ðweorlices be him ðu gehyr sprecan 
394.27.90: ac ðonne ðu hine cigst on þinum wordum ne wiðsac ðu hine on þinum weorcum and fram eallum þam þe sio æw forbyt ðe wiðbryt 
394.27.91: and nanwiht wið godes bebodu ðu do ac leofa on gode and gebide þe to him forðan þe ðurh yfelra manna þeawas and hira bysna man wyrð oft besmiten and þurh godra þeawa and bysna man wyrð oft gode gestryned 
394.27.92: ne syle ðu þine sawle on þines lichaman geweald ac geclænsa ðu þin mod fram yfelum geþohtum and gebrideligað eow fram þæs lichoman scionesse þæt eowre þohtas syn clæne and hlutre 
394.27.93: forðan we witon þæt be urum geþohtum we sceolon beon demede gode nales þæt an þæt he ure lichoman sceawað ac eac swylce ure geþohtas 
394.27.94: god se is dema be urum geþohtum he mænð ure sawle 
394.27.95: forðan þonne hie us cumað utan him wiðstandan and of ure heortan aweorpan ða yflan geþohtas 
394.27.96: forþan ne mæg se lichama nanwiht don butan hit þæt mod wille 
394.27.97: utan clænsian ure geðohtas þonne ure lichoma ne syngað 
394.27.98: gehyr ðu mann cwæð se halga ysodorus and hlyst to þan þe ic þe lære and ongyt þa ðe ic þe to manige 
394.27.99: ne gewemmað eowre lichaman ðurh forhealdnesse for eallum yflum hio ys wyrse and manige men þurh hie forð cumað 
394.27.100: selre bið men þæt he swelte þonne he his lichoman fyrwetgyrnessum gewemme 
394.27.101: selre wære ðære sawle þæt hio hrædlice of ðam lichoman anumen wære ðonne he hie ðurh his synlustas forlure 
394.27.102: sio forhæfdnesse gedeð gode þone mannan nealæcan 
394.27.103: þær sio forhæfdnesse wunað þær wunað god and sio clænnes us gehæt heofona rice 
394.27.104: sio fyrwetgyrnes besencð þone mannan on helle and sio fyrwetgyrnesse syleð þone mannan þam sweartan fynd ðe hine gelædeð to helletintregum 
394.27.105: eala ðu man gif ðe nu gyt þines lichoman uneðnessa hrinen oðþe hie ðe cynsende fyrwetgyrnesse lære oððe nu gyt þin mod þe forhealdnesse myngie gemyne þa toweardan and þa unasecgendlican witu hu grimme hie synt 
394.27.106: and forþan sie ðe swa mycel geornfulnes þa synna to betanne swa ðe wæs ær hie to wyrcanne 
394.27.107: nænig þing on þysse worulde þe gedo þinra synna sorhleasne ac ðurhwunige on þinre heortan ege and fyrhtu 
394.27.108: þurh þone ege ðu gebetest þa synne þær lufu ne bið þær bið ealles lifes tolysnesse 
394.27.109: eala hu unasecgendlica synt þysses lifes idelnessa and forwyrda 
394.27.110: forþan þeah þe we hie forlæten we ne sculon ure heortan eft to him hweorfan forþam þe ða welan forwyrðað and ðæt wuldor forwyrð and sio fægernes forwisnað 
394.27.111: god þone mannan to his anlicnesse geworhte and þonne hwæðere idellice he swincð and on gewinne he bið drefed 
394.27.112: he goldhord samnað ac he ne wat hwam he hit samnað 
394.27.113: forðam þe we ealle nacode and forlætene arisað swa swa we geborene wæron and to þam andrysenlican we ferað nacode and earme and unrote and gesworcene mid ege and mid fyrhðu 
394.27.114: beforan heahsetle þæs ecan deman we beoð alædde ðonne we bioð aworpene of þysses rices welan and of þysse worlde gefean 
394.27.115: and we ne bioð gedyrstige for urum synnum urne wealdend gesion 
394.27.116: ac ða ðe nu to swiðe ne blissiað on þysse leasan worulde welum hie feoð þonne on þam toweardan dome 
394.27.117: ða ðe nu be sylfwille gode þeowiað hie gefeoð þonne on þam heofonlican brydbure and ða ðe nu forlætað þas eorðlican hie onfoð þonne þa heofonlican 
394.27.118: ac ða earman and þa synfullan to fyres tintregum hie beoð getogene 
394.27.119: we graniað þonne and ne bið se ðe ure gemiltsie 
394.27.120: we geomriað þonne and ne bið se ðe us hæl gedo 
394.27.121: ac utan efestan þa hwile þe we tide hæbben to hebbanne ure handa to dryhtne and cweðan þæt us gehæle god þæt we ne forwyrþen 
394.27.122: la hu lange we urne wealdend and urne scyppend to hatheortnesse getihten 
394.27.123: ælce dæge he us gearwað and we his bioð ungemyndige 
394.27.124: ælce dæge he us fedeð and ælce dæge he us miltsað and we hira bioð forgitende 
394.27.125: he us fet and he us scylt and ealle ussa nydþearfa he gesiehð and þeah ælce dæge his bebodu we hyrwað 
394.27.126: la hwi ne sceamað us 
394.27.127: utan sceamian ure ær þan þe sio tid cume ðe us nealæceð þæt we sceolon ures lifes and eallra ura dæda riht agildan 
394.27.128: and forðan uton oflinnan þara unarimedra metta and þara gescyndendra gestreona and þara oftrædra symla and þara unrihthæmeda 
394.27.129: uton eac oflinnan þara tælnessa and uton us on gebedu gelomlæcan and uton ure lif on rihtre gewendan ær ðan us deað gegripe 
394.27.130: ic bidde and halsige æghwylcne cristene mann þæt we lætan ðas lare on ure heortan fæste wunian 
394.27.131: and uton ne lætan hie diofol þurh his searwa us fram animan ac utan sorgian on ðysse medmyclan tide þæt we ne þyrfen wepan in ecnesse þone biterestan wop 
394.27.132: and utan winnan on þyssum lænan life þe læs we þrowien eft þa ecan tintrego 
394.27.133: þeos tid is sceort and sio is mycel and ungeendod forðan þæt is se wyrresta dæg se nænigne onlyst 
394.27.134: þær bið soht fram anra gehwylcum hwæt he yfeles gedyde oðþe godes 
394.27.135: wa ðam þonne þe nu bið wælhreow forðan he bið cwylmed on ecnesse 
394.27.136: wa ðam þe nele nu his synna hreowe don forþan he bið seald þonne ðam reðestan feondum þa hine grimlice deaðe cwylmað 
394.27.137: ne sceolon we to swiðe arian ussum flæsce þy læs hit eft in forwyrd forlæde 
394.27.138: se lichoma læmen is forðam þe he of ðam geworht wæs and he eft to duste geweorðan sceal 
394.27.139: ac uton we men ða leofestan cwæð se halga ysodorus eaðmodlice biddan god þæt he us gehealde her on worulde and on þære toweardan se ðe leofað and ricsað aa butan ende in ecnesse 

