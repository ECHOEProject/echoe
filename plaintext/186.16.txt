186.16.1: ðas ures drihtnes þrowunge we willaþ gedafenlice eow secgan nu an engliscan gereorde 
186.16.2: and ærst þa gerynu þarmid samod 
186.16.3: næ swaþeah to langsumlice gif we hit swa gelogian mægan þurh godes willan swa ure þearf wære and þæt hit eow to lang ne þince 

186.16.4: crist foresæde gefyrn mid feawan wordum his agene þrowunga ær þan timan þe hit gewurde 
186.16.5: forþon þe he ealle þing wiste soþlice ær þan byre þe þeos woruld wurde gescapen 
186.16.6: moyses se mæra heretoga and elias se witega sædan his þrowunga ær uppæ on anre dune 
186.16.7: þær se hælend to astah mid petre and iohanne and iacobe þry leorningcnihtum 
186.16.8: and his ansyne ætforan hiom eallum scan swa swa ænig sunne deþ þonne heo ealra beorhtost scinþ abutan middedæg and his gewæda eac scinon an snawes hwytnesse 
186.16.9: þa wolde petrus sona se halga apostol slean þreo geteld for þare fægran gesihþe criste an and moyse þæt oþer and ðæt þridde elian 
186.16.10: ac færlice þær swegde sio stefn þæs heofonlican fæder healice of þæm wolcnum and þus soþlice cwæþ þes is min se leofa sunu on him þam me wel gelicode gehæraþ 
186.16.11: and þæt wolcn þarihte toglad 
186.16.12: and þarihte næs moyses and elias nahwar gesawan 

186.16.13: nealehte se dæg his þrowunga tide 
186.16.14: and þa iudiscan ealdras þa geornlice smeadan heom betwynan hu hi þone hælend crist acwyllan mihtan 
186.16.15: hi ondredan hiom swyþe swaþeah þæs folces foresteal 
186.16.16: hwæt þa se swicola se diofol on iudam becom uel stop an þara twylfa drihtnes leorningcnihta 
186.16.17: and he sona eode to þære iudeiscra ræde þar hi gegaderode wæron on æfentiman 
186.16.18: and openlice befregn hi þa hwæt hi him feos gesellan woldan 
186.16.19: he þone heofenlican hælend hiom belæwan meahte 
186.16.20: hi þa swiþe þæs gefegnedon mid ealle and þæt feoh him behetan and hit þa gesettan an þritig penega scillinga gef he þone unscyldigan god heom belewde to anwealde heora 

186.16.21: þa com se hælend an assan ridende into iherusalem ær þam simbeldege 
186.16.22: and geheold þa eastortide efter þære aldan æ 
186.16.23: on æfnunge hi ætan þa ealle ætsomne on þam fiftan dæge þe ge þunresdeg hataþ 
186.16.24: þa aras ure drihten of þam gereorde and awæarp his halige hreaf swiþe rikene þær nyþer uel oþþe fram 
186.16.25: and wearþ þa bewæfed þarrihte mid anre wæterscætan and eac begyrd and his leorningcnihta fet swiþe eadmodlice and anrædlice aþwoh 
186.16.26: and eft his reaf ardlice genam and he sittende þa þisum wordum gesprec to heom 
186.16.27: ic sette iow nu soþe bisenunge hwæ ge on sculan þæt eower elc scule oþres fyt þwean 
186.16.28: swa ic iow lareow and hlaford eow aþwoh 

186.16.29: se hælend hi aþwoh mid þreale wiþutan fram fenlicre fylnysse mid his fægerum handum and andwlitum 
186.16.30: and wiþinnan eac hiora andget aþwoh fram eallum hospum and fylnyssum yfelra healicra leahtra 
186.16.31: and he het þa gehwylcne oþerne þus aþwean fram fulan synnum and horewum dædum mid his þære foreþingunge 
186.16.32: and wiþutan eadmodnesse cyþan mid swesre þenunge symle his gebroþrum 

186.16.33: he eode þa eft sittan sona siþþan mid his liorningcnihtan and on his gereorde hi geunrotsade þearle swiþe to heom cwæþ þæt heora an hine belewan wolde to deaþe 
186.16.34: hie þa ealle mid angsumum mode enlipige cwædon eom ic hit la leof drihten 
186.16.35: þa andswarode se hælend sona þus and cwæþ to heom swiþe sarlice se þe bedypþ on disce mid me on lepeldre fæte his hlaf se is min lewa gewis 
186.16.36: ac wa þam men þe me belewþ þæs þe he æfre geboren wearþ 
186.16.37: betere him wære þæt he næfre man geboren nere þonne he wære 
186.16.38: þa befran se iudas hine gef he hit wære forþan he dypte his hlaf on þæs hælendes disce 
186.16.39: þa cwæþ se hælend to him sona þu hit sædest 
186.16.40: and he þarrihte ut iode fram heom 
186.16.41: and se deofol him on bescet 
186.16.42: drehten þa sæde mid soþum wordum mihte ic hebbe soþlice mine sawle to sellenne and ic eaþelice mæg hi eft geniman 
186.16.43: he genam þane hlaf þa and liflice hine gehælgode and todelde his leorningcnihtum and hi þincgan etan het þa to heom cwæþ þæt hit wære his agen lichoma to husle gehalgod heom to alæsednesse and eollon mancynne heora sinna to forgifenysse 
186.16.44: eft swa gelice he genam enne calic and þone gebletsode mid his swiþran handa and he sealde þa his leorningcnihtum of to supenne efter þam geriorde 
186.16.45: sede heom soþlice þa þæt hit soþlice his agen blod wære þare niwan geciþnysse þæt he for mannum nyþer ageat on senna forgefenessæ þær þær se geleafa god biþ 

186.16.46: drehten cwæþ þa soþlice be þam swicolan iudan þæt him selre wære þæt he geboren nære 
186.16.47: nis na to understandenne ænigum gescadwisan men swilce he ahwer wære er þan þe he geboren wære 
186.16.48: ac hit is anfealdlice gecweden þæt him betere wære þæt he næfre nære þonne he efele wære 
186.16.49: forþon wel fela manna anscuniaþ iudan belewde and swaþeah nellaþ forwadian þurh nan þing þæt hie ny sellaþ soþfæstnesse wiþ lyþrum sceattum 
186.16.50: se hælend self is eall soþfæstnes 
186.16.51: and eall halines wunaþ on him 
186.16.52: and se þy soþfæstnesse beceapaþ wiþ feo witodlice he biþ þonne iudan 
186.16.53: oþþe þa þincg þe his geferan sceoldon habban ætbryt heom mid ealle mid unrihte 
186.16.54: oþþe oþra manna forhylð þe hit mid rihte ahton 
186.16.55: and byþ him þonne se scæt leofre þonne his agen sawol 
186.16.56: gefera an fyrenum witum on hellewite se þe crist belewde for leþrum scette 
186.16.57: efter þam gereorde crist bletsode þæt halig husl 
186.16.58: forþan þe he wolde þa ealdan æ ær gefyllan and siþþan þa niwan gecyþnesse halwendlice anginnan eallan mannkinne to ecere blisse and mirhþe 
186.16.59: hi ætan þa soþlice þæt lamb heom to gereorde efter þam ealdan gewunan 
186.16.60: and he syþþan sona se hælend senode þæt halige husel 
186.16.61: se þe hine sylfne þa for uran synnan geoffrade liflice onsegednysse his leofan fæder 
186.16.62: eft se hælend sæde soþlice to his liorningcnihtum ealle ge me æ swiciaþ on þissere anre nihte 
186.16.63: hit is soþlice awriten ic ofslea þone hyrde and þa sceap siþþan sona bioþ tostencte 
186.16.64: efter þam þe ic arise of deaþe gesund ic eow gemete on galileiscam earde on þam þeodlande 
186.16.65: þa andwyrde petrus him ana mid gebeote swaþeah ic þe næfre ægeswicige þeah þe ealle þas oþre don 
186.16.66: drehten eft andwerde anhrædlice petre and cwæþ þa to him þu me wiþsæcst þriwa an þissere anre nihte ær þan timan þe se coc crawe 
186.16.67: petrus cwæþ þa to him þæt he nolde hine næfre wiþsacan þeah þe he scolde samod mid him sweltan and ealle þa oþre leorningcnihtas ealle swa cwædan to him 
186.16.68: iudas se swicole godes wiþesaca swiþe raþe eode þa to þam arleasum iudeiscum mannum þe he ær gesprec 
186.16.69: and genam him fultum æt þam iudeiscum 
186.16.70: and hi þa eodan ealle gewæpnode and mid heora liohtfatum to þam lifiendan drihtne 
186.16.71: þa cwæþ se læwa to þam laþan folce swa hwilcne man swa ic cysse kepeþ his sona and nimaþ þone forþ 
186.16.72: and he þa mid anum cosse crist belæwde 
186.16.73: hwæt þa se hælend hiom þarrihte togenys stop and unforhtlice hi ealle axode hwane hie swa sohtan mid leohtfatum and swyrtan and saglan 
186.16.74: hie þa cwædan to him þæt hi crist soþlice sohtan 
186.16.75: þa sæde he heom to andsware an an ic hit soþlice eom 
186.16.76: hi þa mid þam wordum wændan underbæc feallende ealle togædere nyþer on þa eorþan feollan mid firhte ealle fornumene 
186.16.77: eft þa axode se hælend hi hwæne hi þar sohtan swa swiþe gewæpnode 
186.16.78: hi eft andwerdan mid þam ærran worde cwædon þæt hi þone hælend habban woldan 
186.16.79: þa andwyrde he hiom þam ilcan worde þe ic eow sede hit ær þæt ic hit eom 
186.16.80: and hi nyþer sona ealle feollon on þære eorþan underbæc 
186.16.81: gef ge me secaþ cwæþ he to heom lætaþ þone mine gingran aweg gan 
186.16.82: þa bred petrus bealdlice his sweord forþ and sloh heora ænne þæt swiþre eare of 
186.16.83: ac crist him steorde sona þarrihte mid stiþum wordum and het hine hydan þæt hearde isen 
186.16.84: cwæþ þa to heom þæt he mihte ma þonne twelf ieroda engla æt his fæder abiddan gef hit geweorþan ne scolde swa swa ær cwædon 
186.16.85: and se hælend þærrihte þæt eare gehælde and on asette 

186.16.86: wise men tealdan an eorod to sex þusenda and twelf eorod synd twa and an hundseofentig þusenda 
186.16.87: swa feala þusend ængla mihtan æaþy crist bewyrigan wiþ þam unmannum mid heofonlican wæpnum gef he þrowian nolde selfes willan for us 
186.16.88: ne he nolde þa get his gingrena deaþ ac heold hio to lareowum eallum þeodscypum and het þa eahteras hie ealle aletan 
186.16.89: he geswutelede þa his mihte an þam manfullan heape þa þa he mid anum worde hie ealle astrehte forihte to þære eorþan feallende ealle togædere underbæc 
186.16.90: and þæs arleasan eare æþelice gehælde to geswutelunge his leafan unscæþinesse soþlice 
186.16.91: næs petrus na gewunad to nanre wæpnunge habbende to his handa 
186.16.92: ac þær wæran swaþeah twa swæord siþlice gebrohte to þan wiþerstealle gef hit swa crist wolde 
186.16.93: ac he forbead þarrihte þæt gewin mid þisum wordum þearle swiþe þæt nan godes þeow ne scolde næfre on him sylfum truwian ne huru þinga mid nanum wæpnum winnan wiþ weoruldlicum kempum gef he cristes fotswaþe fylgan wolde 
186.16.94: se hælend þa geþafede þæt hie hine naman and geleddan an bændum to heora ealdorbiscope 
186.16.95: and his geferan þa sona þæs mid fleame oþburstan 
186.16.96: ac petrus him felgde gewislice sweþeah feorran 
186.16.97: sarig swiþe mid ealle ealswa hi ealle soþlice wæron þa leornigcnihtas 
186.16.98: þa heoldan þa iudei þane hælend on niht 
186.16.99: and mid anum wæfelse his neb bewundan sleandum hine mid handbredum huxlice swiþe and gelome 
186.16.100: and hetan hine rædan þa gef he godes sunu wære hwa hine hrepede oþþe sloge 
186.16.101: and hi þa mid menigfealdum hospe hine swiþe gegremedan 
186.16.102: and mid leasum gewitum forleagan woldan ealswa hi soþlice dydan syþþan 
186.16.103: þa axode hine se ealdorbiscop and mid aþy gehalsede þæt he him openlice sede gif he soþlice godes sunu wære 
186.16.104: se hælend him to cwæþ ic hit eom swa þu sædest and ic sittende bio æt mines feder swiþran and an wolcnum ic cume on þisse weorulde geændunge to eow 
186.16.105: þa cwæþ se ealdorbiscop to him mid orgelworde swyþe hwæt þincgþ iow nu be þisam be þissere sægene þe he nu sæde 
186.16.106: hi ealle andwyrdan him þa mid anre stefne and cwædon to him þæt he scyldig wære witodlice to deaþe 
186.16.107: and hio hine þa bespettan mid heora spatle and huxlice sprecende be him wæron 

186.16.108: drehten soþlice us sealde hælu þurh þa earplettas and æce alesednys 
186.16.109: and þa spetlunge aþwogan ure sweartan gyltas þe we wyrcaþ earmingas 

186.16.110: petrus stod soþlice ofkalen on þem kauertune et anan miclum fyre mid manegum oþrum mannum 
186.16.111: þa cwæþ him an wylen to þæt he wære mid criste 
186.16.112: and he sona wiþsoc þæt hit swa nære 
186.16.113: ða eft ymb hwile tide cwæþ sum oþer wælen þæt he mid þam hælende an hirede wære 
186.16.114: and he eft wiþsoc þæt he hine gecuþe 
186.16.115: þa genealehton þær ma to and ma hine to meldigenne 
186.16.116: ac petrus wiþsoc þa get þriddan siþe and se hana sona hlude sang 
186.16.117: þa bewænde se hælend hine and beseah to petre 
186.16.118: and he sona petrus þa gemunde his miclan gebeotes þe he ær behet and mid biteran wope his wiðærsæc sona behreowsede 

186.16.119: hwi wolde æfre geþafian se ælmihtiga walden þæt his gecorena þegen þe he eallum gesette to geleaffullum leodum lareow and heorde þæt he hine for erhþe swa oft wiþsoce 
186.16.120: ac se mildheorta crist wolde him ætæwan an his agenum geltum hu he oþrum mannum scolde gemiltsian on mislicum geltum 
186.16.121: nu he eal hæfþ heofona rices cægean þæt he nere to stihþ unstrangum mannum ac gemildsode oþrum swa swa se ælmihtige dede him þa 
186.16.122: eft þa angrede drihtnes æhteras coman ealle tosomne to him and to hiora sundarsprece hine tugan 
186.16.123: and hine þa leddan to þere leode ealdormen pilate mid micelre worhte hine wregende to him to heom betwynan 
186.16.124: and angunnan hine þa swiþe þearlice to forsecgenne and him þa feola leasunga an liogende wæran 
186.16.125: þa wiste pilatus se ealdorman þæt þa iudeas hefdan micelne and adan and graman ongean þone hælend for þam miclum wundrum þy he dæghwamlice worhte 
186.16.126: þa cwæþ pilatus to þam iudeum hwæt witaþ ge þisum men 
186.16.127: ac se hælend nolde hine betellan mid nanre soþsegene þeah þy he unscyldig wære 
186.16.128: forþon þe he wolde selfwilles deað þrowian æt þam cyrre 
186.16.129: and ealle his gecorenan of hellewite alæsan þam liflican wurþe 
186.16.130: and he iudas þa ne moste þæs landes brucan ac on ymbtwa his innoþ tofliow and he hine sylfne on agrum ahencg 
186.16.131: and he ne moste bion gelogadan nanre bergenne 
186.16.132: wolde þa don dædbote 
186.16.133: and cwæþ ic syngode soþlice wa me earminge wræccan þa þæt ic sealde þæt hrihtwise blod 
186.16.134: hio cwædan him þa to andsware þæt þu wite þe sylf 
186.16.135: se hælend þa stod an þæm domærne gelæd 
186.16.136: þa axode pilatus hine orgellice gef he iudeiscere þeode kyning wære 
186.16.137: þa andswarode se hælend him þu hit sædest 
186.16.138: þa gemunde se ealdorman pilatus þæt herodes cining wæs on þare byre on hierusalem 
186.16.139: and asende þa crist to him herodes 
186.16.140: wæs þa soþlice þæs swiþe geblissod on his mode mid þare gesihþe þe he crist geseah for his swiþlicum tacnum þe he worhte and wolde þa geseon sum wundar of him 
186.16.141: ac crist him nolde nan þincg gecweþan þa ne on þane timan nane tacnunge wyrcan 
186.16.142: þa forseah herodes cinicg hine swiþe mid eallan his hirede and be his hwitan hreafum huxlice sprec and asende hine sona to þam foresædan pilate 
186.16.143: and hi wurdon þa gefreond far þare dæda swa swa hi næfre næron ær on liue 
186.16.144: þa clepode eft pilatus to þam iudeiscan folce þus 
186.16.145: and cwæþ be þam hælende þæt he unscyldig wære 
186.16.146: forþan þe herodes ne he self eac ne mihton him nanne gelt an him to deaþe findan 
186.16.147: ac cwæþ þeah to heom þæt he wolde hine beswingan and to liue alætan gef heom swa eallon gelicode 
186.16.148: þa heoldan þa iudei on healicum gewunan þæt hi ælce geare ænne scyldigne man abedan æt þam ealdormen to hiora eastartide 
186.16.149: and hæfdan þa an bændan ænne micelne bealdne þiof barraban wæs gecyged 
186.16.150: þa befran pilatus þæs folces mænigu hwæþyrne hie to liue gecuran þe þone hælend þe barraban 
186.16.151: þa axode pilatus eft æt þam folce hwæt he be drihtne don scolde 
186.16.152: þa cwædan hi ealle þa iudeiscan mid anre stefne to him se he ahangen an healicre rode 
186.16.153: þa gehærde pilatus þara iudeiscra hlyd and aþwoh his handa þa on hiora gesihþe 
186.16.154: and cwæþ to heom þa mid yfelan geþange þæt he unscyldig his sleges soþlice wære 
186.16.155: þa cwædon þa iudei him to andsware beo his blodgyte ofer us and ofer uran bearnum and eal sio wraca on us wunigende si æfre ma and on urum bearnum 
186.16.156: þa het pilatus þone hælend beswingan þæt þæt gewrit scolde beon gefelled þe se witega ær be þam cwæþ 
186.16.157: et cuius liuore and we bioþ ealle gehælde of his swincgelle and of his wunde 
186.16.158: and betæhte hine þa to hira bendum swa swa þæt he welhreowlice wurde ahangen 
186.16.159: hwæt þa his cempan hine geleahtan in þam domærne mid derstigum anginne 
186.16.160: and hine unscryddan þa his agenum gegerealum and mid wolcreadum wæfylse hine bewæfdan 
186.16.161: and mid þyrnenum hylme his heafod befyngan 
186.16.162: and for kynegyrde him an hriod forgefan begende heora cneowa cweþende mid hospe to him 
186.16.163: sie þa hal leof iudeiscra liode kinincg 
186.16.164: and hine huxlice beotan and him an spetledan 
186.16.165: crist cwæþ ic selle mine lichomon to beatenne and mine ansine an to spetlienne for mancynnes alæsednesse 
186.16.166: hi þa hredlice hine eft unscryddan þam readan wæfelse and his agen hreaf him an adydan and woldan hine þa þærrihte to rode gelæden 

186.16.167: þæt iudeisce cyn is soþlice yfele gebunden mid þam þe heo cwædan be cristes blode þæt seo wrace wære on hiom wunigende and on hiora bearnum 
186.16.168: nu biþ hit eac ealswa hi bædan 
186.16.169: ær æfre hio sen gebundenne ær hio beon geborenne hio gefreodan þa þane manslagan barraban and fordemdan middangeardes helend 
186.16.170: forþon hio habbaþ nu þone hytolan deofol him to hlaforde on hellewite þar hi sceolan acwylmian 
186.16.171: næs na þone liuigendan crist þara kempana hosp hæfde getacnunge on gaslicum þingum þæt hio hiom to gamene gededan 
186.16.172: se wolcenreade wæfels wislice he getacnode ures drihtnes deaþ mid þare dæage hiwe 
186.16.173: soþlice þurh þornas synne beoþ getacnode swa swa ælmihtig god to adame cwæþ 
186.16.174: þornas and bremblas þe sceolan weaxan 
186.16.175: forþan þe þu wære þinum wife gehærsum swiþor þonne me ælmihtigum drihtne 
186.16.176: nu wurdan ure synne eft adilegode þurh þone þyrnan helm on þam hælende beslegen 

186.16.177: hi cwædan þa iudei mid hospe to him þæt he kyning wære se þy soþlice is ealra þeoda walden 
186.16.178: for þan miclan andan hi cwædan swa þe þa iudeiscan to him hæfdan 
186.16.179: ealswa se wytega be þam eror sang 
186.16.180: foderunt manus meas et pedes meos 
186.16.181: dinumerauerunt omnia ossa mea 
186.16.182: þæt is þæt hi þurhdrifan mine handa and mine fyt 
186.16.183: and ealle mine limu hi aþeniaþ 
186.16.184: hi hine unscryddan þa and eft gescryddan 
186.16.185: forþon þe he wolde his lichoman forletan and siþþan hine undeadlice eft areran 
186.16.186: hwæt þa kempan hine þa gelæddan to þare cwealmstowe þær man acwealde 
186.16.187: ealswa se witga be þam cwæþ 
186.16.188: sicut oues ealswa scep biþ gelæd to sniþenne swa biþ crist gelæd to cwale 
186.16.189: and hi budan him þa drincan gebiteredne windrenc ac he asceaf hine sona fram his muþe and nolde his anbitan for þare byternysse 
186.16.190: þes gebyterede drenc hæfde getacnunge his deaþes biternesse þe he þa onbyrgde 
186.16.191: ac he hine hredlice mid æriste of him awearp 
186.16.192: þær wæran gelædde mid þam lifigendan drihtne twegen scyldige scaþan for hira synnum to honne 
186.16.193: þa hengan þa kempan crist to æle middæs 
186.16.194: and hi þurhdrifan his handa and his fyt mid micelum isenum næglum 
186.16.195: and him þa twegen scaþan an twa healfe ahengan 
186.16.196: ac hi næran swaþeah swa ahangenne swa ure drihten wæs þe us ealle gescop 
186.16.197: and pilatus awrat þæs wites intigan on anre tabulan 
186.16.198: mid þriom gehriordum ebreiscum and greciscum and lydynum 
186.16.199: þis is se hælend iudea kining 
186.16.200: and asettan þis gewrit þa sona to þære rode bufan cristes heafde healice to tacne þæt þær hangede se hælend an rode iudea kyning wælriowlice gefæstnod 
186.16.201: þa cwædon ealle iudea ealdormen to pilate ne writ þu na þæt gewrit swa þæt hy sie iudea kyning ac swa he sylf sede þæt he heora kyning wære 
186.16.202: þa cwæþ pilatus to heom quod scripsi scripsi þæt ic þær wrat þæt scel swe bion awriten 
186.16.203: þa deldon hi and toteran þa cwelleras cristes reaf an feower hiora ælcum his dæl butan his tunecan anre seo wæs syllice geworht nes na gesiwod ac wæs eal an an gewefen 
186.16.204: þa cwæþ an heom betwynan nelle we na slitan þas tunecan ac utan hleotan to hwylc ure hi age þa wæs þæt swa gedon þæt þæt gewrit scolde beon gefylled þe be þam gewitegad wæs diuiserunt sibi uestimenta mea et super uestem meam miserunt sortem hi todældan hiom min reaf and hi sendan hlot ofer min hregl 
186.16.205: seo tunecy getacnode þa soþan annesse þare halgan gelaþunge seo þe æfre byþ wiþ gedwolmannum þurh drihtnes geheald 
186.16.206: eac heo getacnode gehadode men þa þa drihtes rode on heom habbaþ on haligum gyrlum berende 
186.16.207: dryhten wæs gefestnod mid feower neglum to westdæle awend 
186.16.208: and his swiþran heold þone scinendan suþdel 
186.16.209: and his swiþran norþdæl 
186.16.210: eastdæl his hnol 
186.16.211: and he ealle alesde middangeardes synna swa hangiende 
186.16.212: þa reþan iudei behioldan hine þa feorran to and mid hospe clepodan to hælendum criste gef þu sige godes sunu ga þonne nu of þare rode and we siþþan swa on þe gelefaþ 
186.16.213: se mildheorta drihten cwæþ to his fæder min heofenlica fæder ic þe nu bidde forgef þas dedæ þisan gedwolmannum forþan þe hio nytan hwæt hi nu doþ 
186.16.214: oþær þare scaþena eac þus clepode and cwæþ gef þu hælend sige help þe sylfan and us 
186.16.215: þarto þa andwyrde se oþer him þreogende hwæt þu la erming ne ondredest þu þe god 
186.16.216: wit syndon gewitnode for wælreowum dedum and þys halga hælend hangaþ her unscyldig þe næfre sinnan aworhte 
186.16.217: eft þa se ilca clepede to drihtne gemune þu me min drihten þonne þu mihtig becymyst to þisum agenum rice rodera waldend and ealra engla cinigc 
186.16.218: se hælend him cwæþ to mid soþum behate nu todæg þu bist an neorxnawonges gefean mid me þæt on heofonan rice 
186.16.219: þes scaþa gesælig siþede to heofona rice anes ganges and se oþer wænde welhriow to hellesuslum for his yfelum dædum 
186.16.220: on þisum twam scaþum wæran getacnyde sio iudeisce þeod and þæt hæþyny folc 
186.16.221: þæt iudeisce þe noldan an crist gelefan 
186.16.222: sio halige marige þæs hælendes modar wiþ þære rode stod þearle dreorig mid ealle and iohannes mid hire 
186.16.223: he wæs hire swustarsunu 
186.16.224: þa cleopode drihten to his dreorigan myder efne her hangaþ nu þin sunu fæmne 
186.16.225: swilce he swa cwæde þis is þin gecynd þus þrowigendlic þy ic of þe genam 
186.16.226: he cwæþ þa to iohanne her stent þin modar 
186.16.227: þa hefde iohannes hire siþþan æfre micele gemnysse mid geswæsum þingum and mid miclum þeningum a on þisum life hyre gemene hæfde 
186.16.228: eft þa cwæþ se hælend se him hearde þyrste 
186.16.229: þa arn to þam ecyde sum arleas kempa þe wiþ geallan wæs gemæncged and bedepte any spongan and bær to his muþe 
186.16.230: ealswa se witga ær be þam sang 
186.16.231: dederunt in escam meam fel et in siti mea potauerunt me aceto 
186.16.232: hi sealdan me geallan and ecyd to drincenne 
186.16.233: hwæt þa embe midne dæg wearþ eal middangeard aþiostred 
186.16.234: and sunne behydde heora hatan leoman oþ þa nigoþan tide þe we non hataþ 
186.16.235: þa clipede drihten mid micelre stefne and he þa cweþ nu sindon ealle þa þing gefyllede þe efre on frymþe middangeardes be me awritene and gewitgade wæran 
186.16.236: and he þa cwæþ to his heofenlican fæder ic betæce þe fæder min minne gast 
186.16.237: and he ahældum heafde þone hali gast þe ealle þing geworhte hine sony agef 
186.16.238: efne þa toberst on salemones temple þæt wahryft an emne on twa fram þare firste ufan oð ðane flor nyþan 
186.16.239: and eall eorþe beofode and burstan stanas 
186.16.240: and bergenne openedan mid deadan mannum and ealle halige lichoman liohtlice up arisan 
186.16.241: and coman to þare byrig ierusalem cuþlice æteowde manigum mannum swa matheus wrat 
186.16.242: se hundredes ealdor soþlice cleopode efter þisum tacnum þis is soþ godes bearn 
186.16.243: and seo oþer menigo þe þær mid stodan beotan ealle heora breost bugende to gode 
186.16.244: þæt iudeisce folc wæs on ealdum dagum gode gecoren swa swa god win 
186.16.245: ac hi wurdon anwænde to þam wyrsestan ecyde 
186.16.246: and forþam hi bundan ecyd drihtne unwynsumne wætan swa swa hie sylfe wæran 
186.16.247: seo spearciende sunne and þa gesceafta samod ealne middangeard endemes aþeostredan mid sweartre nihte for hiora scyppendes þrowunga 
186.16.248: ne þorfte se hælend for þam neglum gewitan þa get swa hredlice 
186.16.249: ac he agef his haligan gast þurh godcundre mihte swa swa godes sunu 
186.16.250: þa bifode eal eorþe and burstan stannas and eal þes middangeard wearþ onstired and onhrered þurh cristes þrowunge to soþum geleafa 
186.16.251: and þa heardheortan þeode siþþan to hiora scyppende gebugan 
186.16.252: and þæs temples wahryft eac wearþ toborsten þe þa deagolnyssæ ealle bedærnd þare ealdan æ on þam ærran timan oþþæt dryhten self þa deagolnysse cydde eallum geleaffullum æfter his þrowunga 
186.16.253: eac þa geopenedan ealra manna bergenne on hierusalem and hi ansunde arison mid hiora scyppende on æcum æreste and orsorge deaþes and heofona rice mid þam hælende þarrihte astigon swa swa þa halgan godspelleras geleaflice sæcgaþ 
186.16.254: se hælend for his æhterum eadmodlice gebæd to his ælmihtigan fæder on þære mennyscnysse se þe æfre mid him ealle þing getygþaþ on þare godcundnesse godes willan mannum 
186.16.255: and his bæn þa gebigde þe idel beon ne mihte 
186.16.256: þane hundredes ealdorman and eahta þusenda manna þe æfter his þrowunga ealle gecærdan þurh petres bodunga dedbote to criste þeah þa heafodmen hearde wiþcwædan and mid forsewenysse simle þwerodan 
186.16.257: ða welhriowan iudei noldan geþafian for hiora simbeldege þæt hi swa hangædan cuce on þam rodum ac woldan hie acwellan and bedan þa æt pilate þæt man hiora scancan tobrece ær þare eastertide and of þam rodum awurpe 
186.16.258: þa coman þa cempan mid cwealmberum tolum and sone þare scaþena scancan tobrecan þa þa get cwylmigende cwice hangedan 
186.16.259: hi gemettan þa crist middangeardes helend deadne and his halgan scancan scenan ne dorstan 
186.16.260: þa wæs gefylled þæt halige writ æalswa moyses se witga awrat os non comminuetis et ex eo of þam ge nan ban tobregan and ne lytligan ne mihtan 
186.16.261: ac an þare cempan mid cwealmberan spere hine hytelice an his sidan stang and hi geopenede and of þare utfleow blod and weter ætsomne mid soþre gerynu 
186.16.262: þa wæs eal sio witgung gefylled þe be him gesungen wæs and þæt hit eal swa geweorþan scolde 
186.16.263: eac biþ an domesdege þonne he dryhten an him selfum wile ætewan ealle þa sar and þa unnæþnesse þe he æfre for mancynnes lufan adreah 
186.16.264: and þonne eal eorþan cynn ofer hine sarlice hiofaþ and wepaþ 
186.16.265: þæt utflowende blod wæs ure alæsnys and synna forgyfennys mid soþan geleafan 
186.16.266: and þæt weter wiotedlice wæs ure fulwiht on þæm bioþ aþwegeny þeoda menigu fram firenlicre synny þæs frumscapenan mannes of geswefedum adame wæs mid deaþe geswefed þæt sio halige gelaþung eac gescapen wurde þurh þa geryne þare readan wunde 
186.16.267: se þe halwende wæs soþfæstum gehwilcum þe on godes gelaþungum mid geleafan drohtniaþ 
186.16.268: god ælmihtig gescop man an þam sixtan dege þa he ealle gescefte gescop and gedihte 
186.16.269: and on þam seofoþan dege hine sylfne geryste geendedum weorcum swa swa he sylf wolde 
186.16.270: eft soþlice ure scyppend on þam syxtan dege on rode hangiende his geweorc alesde adames ofsprincg mid his agenum deaþe and an byrgenne 
186.16.271: siþþan anbidigende læg on þam seofeþan dege þe ge sæternesdæg hataþ 
186.16.272: þa sum rice þygen þearle wæs swiþe gelefed dearnunga an drihten for þan dyrstigum folce 
186.16.273: his nama wæs iosep 
186.16.274: and he genelehte þa hredlice on efen to þam ealdormen pilate 
186.16.275: bæd hine þa þæt he moste drihtnys lichoman bebyrgan 
186.16.276: þa wundrede pilatus þæt hy swa hraþe gewat and geþafode þam þegene þa þæt he hine bewurfe 
186.16.277: þa com æac nichodemus mid gemæncgedre sealfe of myrran and of alewan menigra punda werþ werta gewihte 
186.16.278: and hie gewundan his haligan lichoman an anre clenre scetan gedecyd mid wyrtum swa swa hiora gewuna wæs 
186.16.279: þa stod an þare stowe sum stænen þruh in þare nefre ær ne leg man 
186.16.280: þa ledan þa þegenas þane hælend þæron and mid hlide belucan ure ealra alesend 
186.16.281: rihtlice wæs sio byrgenne swa niwe fundæn and nenne oþerne næfre ær ne undarfing swa swa maria wæs modar cristes meden and modar and oþerne næfre ne gebær 
186.16.282: hwæt þa iudei eodan to pilate and bedan hine þa geornlice þæt he bebude þa bergenne besyttan mid wakulum wæardum þæt þæt he ne wurde forstolen 
186.16.283: and forþam folce wæs gesæd þæt he sylf arisan wolde of deaþe on þam þriddan dege 
186.16.284: þa geþafode pilatus heom þæt hi hine besæton mid ymtremminge swaþeah and þa þruh geinsigledan 
186.16.285: ac crist aras swaþeah of deaþe gesund on þam þriddan dege æfter his þrowunge oferswiþdum deaþe 
186.16.286: þæs him sie a wuldor and werþmynd mid his heofelican fæder and þam halgan gaste an anre godcundnysse mid ealre weorulde weoruld amen 

