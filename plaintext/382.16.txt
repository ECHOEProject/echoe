to sanctae michaheles mæssan 

382.16.1: men ða leofestan manaþ us and myngaþ seo ar and seo eadignes þæs hean and þæs halgan heahengles tid þæt we hwæthwugu be þære his eadgan gemynde secgen þe is on ealra ymbhwyrfte to weorþienne and to wuldrienne his ciricean gehweþer ge his agen geweorc ge on his naman gehalgod and þus ærest mannum æteawde and gecyþde 
382.16.2: heo þonne nalles on goldes wlite and on seolfres ne scineþ ac on sundorweorþunge þurh godcundra mægen heo gewuldrad stondeþ 
382.16.3: heo is eac on onsyne utan yfeles heowes ac heo is innan mid ece mægene geweorþod 
382.16.4: swa hit eaþe beon mæg þæt se halga heahengel of heofenum cumen wære and wære gemyndig manna tyddernesse þæt he hine geeaðmedde þæt he hie mid his sylfes handum gesette and geworhte to þæm þæt he wolde þæt þær mihten deaþlice men gyrnan þara uplicra burhwara and þæs ecean geferscipes 
382.16.5: þonne is seo halige cirice michaeles geseted on þæm hean cnolle sumes muntes on scræfes onlicnesse wæs æteowed 
382.16.6: þonne is seo cirice on campania þæs landes gemæro 
382.16.7: ðonne is þær on neaweste sum swiþe mære burh betwih þære sæ seo is nemned adriaticus on þæm munte garganus geseted se is haten sepontus 
382.16.8: þonne syndon from þære burge weallum twelf mila ametene up to þæm hean cnolle þe ic ær big sægde þæs hean engles ciricean 
382.16.9: and heo mid gefean and mid blisse growende standeþ 
382.16.10: ðas circean heo þonne þus æteowde and gecyþde æt fruman seo ilce boc seo on þære ciricean funden wæs and gemeted 
382.16.11: segeþ þæron þæt sum rice man and for worlde æhtspedig wære on þære burh þæs nama wæs garganus 
382.16.12: se welega man þæm munte gesette þone ilcan naman swa swa he hatte 
382.16.13: se man ahte mycelne welan 
382.16.14: mid þy þe þas welegan mannes ungeendod weorod and unarimed mengeo on hryþrum and on manigfealdum ceapum geweox and gewridode to þon þæt he wæs geond þæs muntes feld mid þy feo oferbræded and beþeaht 
382.16.15: þa gelamp þæt sum fear hryþer þæs oþræs ceapes geferscipe oferhogode 
382.16.16: and him gewunode þæt he wæs geond þæt westen sundorgenga 
382.16.17: and þa æt nehstan eft hwyrfende wæs to þæm yrfe and to þæm ceape and to heora gesetum 
382.16.18: he þa se fear þæs hyrdes drafe forhogode and him on þæt westen gewunode to sumes scræfes dura 
382.16.19: ða þæt se hlaford geahsode þæt þæt hryþer swa on wlencu geond þæt westen ferde þa forbealh he hine forþon þe þæt hryþer him þuhte on wedenheorte þe þær swa ferde geond þone widgillan munt 
382.16.20: þa gesamnode he mycel weorod his manna and hwearf æfter wegum ge buton geond þone wudu and sohton þæt forwlencte hryþær 
382.16.21: ða gemette he hit æt nehstan on þæs muntes cnolle and geseah þæt hit stod an sumes scræfes dura 
382.16.22: þa wæs he mid yrre swiðlice onstyred forðon þe hit swa wedende eode and swa ofermodlice ferde 
382.16.23: þa genam he his bogan and hine gebende and ða mid geættredum stræle ongan sceotan wiþ þæs þe he geseah þæt hryþer stondan 
382.16.24: ða sona mid þan þe se stræl on flyge wæs þa com swiðe mycel windes blæd foran ongean þæt seo stræl instepe wearð eft gecyrred 
382.16.25: and ða þone ilcan welegan mon þe heo ær from sended wæs he sceat þæt he sona dead wæs 
382.16.26: ða þæt gesawon ða burgware ða wurdon hie swiðe forhte for ðæm fære þe heo næfre swylc wundor ne gesawon 
382.16.27: ond þa ne dorstan hie þære stowe genealæcan þe hie þæt hryþer gesawon ætstondan 
382.16.28: ða wæs on þa ilcan tid on þære heora byrig se wæs haten sepontus halig biscep 
382.16.29: þa gesohtan hie hine and him þæt wundor sægdon and hie hine lare beahsodan hwæt him þæs to donne wære 
382.16.30: þa lærde he hie and him to ræde fand þæt hie þry dagas fæston and to sancte michaele þæt hie wilnodan þæt god gecyþde þæt mannum bemiðen wæs and bedigled 
382.16.31: þa hie þæt gedon hæfdon ge on fæstenne ge on sealmsange ge on ælmessan ða wæs þæm ilcan biscepe ætiewed on niht se hea and se halga heahengel michahel and him þa eaðmodlice and luflice tospræc and þus cwæð 
382.16.32: weoroldlice and wislice ge dydon þætte mannum bedigled wæs on eorðan þæt ge þæt on heofenas to gode sohtan 
382.16.33: wite þu eac þæt se mon se þær mid his agenum stræle ofsceoten wæs þa þæt wæs mid minum willan gedon 
382.16.34: and min nama is michael 
382.16.35: ic eom heahengel heofoncyninges and ic on his gesihþe simle stonde 
382.16.36: secgge ic þe nu eac þæt ic onsundrum þa stowe her on eorðan lufige and ofer ealle oþre ic hie geceas and eac gecyþe on eallum ðæm tacnum þe þær gelimpeð þæt ic eom ðære stowe onsundran sceawiend and hyrde 
382.16.37: ða þæt wæs þus gesprecen and gecyðed hie þa þa burgware swiþe bliþe and gefeonde mid þon heora halgan bisceope þa stowe sohtan 
382.16.38: and þa æfter heora gewunon þær þone lifgendan god and þone halgan heahengel michael meagollice gebædon and gode þær eaðmodlice lac onsægdon 
382.16.39: and hie þa ðær twa dura sceawodan on þære ciricean 
382.16.40: ðær wæs seo suðduru hwæthwega hade mare 
382.16.41: and þa gyt hi ne mihton ofer þæt scræf swa swæðhlype þær ingongan ær ðon hie gerymdon þone upgang and geworhtan 
382.16.42: ac hie daga gehwylce geornlice þærute heora gebedum ætfulgon 
382.16.43: on þa ilcan tiid neapolite ða heora nehgeburas þa þe þa giet on hæðnum þeawum dwelgende wæron and deoflum hyrdon 
382.16.44: hie þa þa burgware beneuentius and sepontinus hatton þa twa leode hie þa ongunnon anwigges biddan and heora land to bismere oferhergodan 
382.16.45: and him ðæs nænige bote dydon buton ofermodlice wig and þreatunge 
382.16.46: hie þa lærde se heora halga bisceop and him to ræde fand þæt hie dydon þreora daga fæsten and manigfealde ælmessan and halige lofsangas and to ðæm heahengle michaele swa to ðæm getreowestan mundboran þæt hie him frofre and fultomes wilnodan þæt hie moston ðara feonda searo beswican and ofercuman 
382.16.47: þa on þa ilcan tid þa hæðnan bysmerlice and synlice heora þa leasan godas mid mislicum deofolgeldum hie him laþodan on fultum 
382.16.48: þa on ða ilcan tid wæs se eadiga engel michahel ætiewed þæm hera bisceope on gesihþe and him sige toweardne geheht 
382.16.49: and him sægde þæt heora bena wæron æt gode gehyrede 
382.16.50: and hie lærde ðæt hie æt þære þriddan tide on morgenne hie forð trymedan ongean heora feondum 
382.16.51: and him eac geheht þæt he wolde him sylfa geseon heora gebæro and him þær on fultume beon 
382.16.52: hie þa swa bliþe on morgenne wæron and gefeonde ferdon ongean þæm heðnum 
382.16.53: and hie wiston be þæs engles sægenum ge be heora sige ge eac be þara hæþenra manna fleame ond fylle 
382.16.54: and þa sona on ðære frymþe þæs gefeohtes ða wæs garganus se munt se þe hie on feohtan sceoldan mid mycclum brogan and mid ongryslan eall oferlæded 
382.16.55: and unhierlic storm of ðæm munte astag and mid þystro genipum þæs muntes cnoll eal oferswogen wæs 
382.16.56: ða flugon þa legetu swylce fyrene strælas ongean þa hæðnan leode to ðæm þicce þæt hie nænige þinga ongean locian ne mihton for ðæs leges bryne 
382.16.57: þa wæs gefylled þæt se witga foresægde and drihten herede and þus cwæð 
382.16.58: qui facit angelos suos spiritus et ministros suos ignem urentem 
382.16.59: hwilum se ilca god sendeþ his engla gastas to ærendwrecum hwilum he sendeþ þurh fyres leg 
382.16.60: ða flugon þa hæðnan leode and gelice se leg hie cwylmde gelice þa cristenan him mid heora wæpnum hyndon and onsetton oþþæt hie unsofte þa neapulite ofercomon ða hæþnan leode þa þe lifdon heora burh healfcwice and oferfeollan þa ðe þa frecennesse and yrmþo genæson 
382.16.61: þa us þa wæs gecyþed cristenum leodum se godes engel þær cwom on fultum and on frofre 
382.16.62: and þa sona ealle eaðmodlice to þæm cyninga cyninge to criste sylfum onhnigan 
382.16.63: and him ealle on hand eodan þa hæðnan leode and be þara cristenra lare lifdon and fulwihte onfengon 
382.16.64: and hie ongeaton geornlice þæt þæm cristenum leodum com godes engel on fultom and on frofre 
382.16.65: and þa mid þy þe þa cristenan leode þæt wel sceawodan ða gesawon hie and getealdon þæt þær wæs eac syx hund manna mid þy lege anum and mid þæm fyrenum strælum acweald buton þæm þe hie mid heora wæpnum acwealdon and ofslogan 
382.16.66: hie þa swa sigebeorhte and swa gebegde mid mycelre blisse to ham foran 
382.16.67: and sona þæm ælmihtigan gode and þæm heahengle michaele to þære halgan ciricean hie eaðmodlice and luflice þancudan þæs siges ðe hie gefered hæfdon 
382.16.68: þa gemittan hie eac beforan ðære norðdura þære ciricean on þæm marmanstane swylce mannes swaðu þon gelicost þe þær sum mon þa gestode 
382.16.69: and þa fotlastas wæron swutole and gesyne on þæm stane swa hie on wexe wæron aðyde 
382.16.70: þa ongeaton hie geornlice þæt se eadiga michael þær wæs toweard him to fultome ða hwile ðe hie æt þæm gefeohte wæron 
382.16.71: and him sylfa þæt tacn þæs siges gesette and gecyðde mid þy swiðan slæpe on ðæm stane 
382.16.72: hi þa sona ðær ciricean ofer getimbredon and þær weofod inne wlitelice geworhtan and gegyredon 
382.16.73: and þa stowe mid mycclum gefean seoþþan weorþodan and beeodan hie þa hæfdan miccle lufan and geleafan to þære ciricean 
382.16.74: ond eac healico ondrysnu þa leode 
382.16.75: and him wæs on mode myccle weorce and mycel tweo hwæt hie be þære dorstan don hweþer hie þa ciricean halgedon oþþe hwæt ðæs godes willa wære and þæs halgan wyrhtan þe hie his hand geworhte 
382.16.76: hie þa þæt to ræde ærest fundon þæt hie ciricean arærdon be eastan þære stowe and þa gehalgodan on sancte petres naman þæs halgan cristes ðegnes 
382.16.77: and þær gedydon twa weofedu in and gehalgodan on sanctæ marian noman cristes modor and oðer on sancte iohannes baptistan cristes fulwihtfæder 
382.16.78: him þa se heora arwyrða bisceop eadiglice and halwendlice geðeaht forðbrohte and hie lærede þæt hie raðost to rome sendon to ðæm papan and ðone papan and þæt papseld þæt hie befrinon and beahsodan hwæt him þæs to ræde þuhte hweþer hie þa ciricean halgian dorston on oþre wisan 
382.16.79: þislic ærende se eadiga papa ða ðær eft onsende and þas word cwæð 
382.16.80: gif hit sie mannes gemet þæt he ciricean halgian sceole ðonne is hit ealles gerisnost þæt hit sy on ðæm dæge ðe se sige onseald wæs 
382.16.81: gif hit þonne hwæt elles ðæm halgan hirde be þære stowe licige and him leofre sie þonne is hit ealles selest to ðæm dæge to secenne hwæt þæs willa sie 
382.16.82: ond þonne seo tid nealæce uton wit þonne begen don mid uncrum burhwarum feower daga fæsten and ða halgan þrynesse georne biddan þæt heo þæt lac þæt hie þurh ðone halgan heahengel ærest æteowde mannum wundorlic tacn þæt hie þæt mannum to fylgenne on cyðde forð gelædde and gebringe 
382.16.83: hie ða ealle eaðmodlice swa heora æþela bisceop lærde feower daga fæsten gedydon 
382.16.84: þa ðære nihte þe hie þæt fæsten gefæst hæfdon þa wæs sanctus michael þæm bisceope on gesihþe æteowed and him cwæð to 
382.16.85: nis eow ðæs weorces þearf þæt ge ða ciricean halgian forðon þe ic hie geworhte and ic hie gehalgode 
382.16.86: ge þonne nu þyder in gongað and me ætstondað and geornlice mundbyrde gelyfað to ðære stowe and hie genehge mid gebedum seceað 
382.16.87: ðin is þonne þæt þu þær to morgne mæssan inne gesinge and þis folc þær æfter ðeawe to husle gange 
382.16.88: min is þonne þæt ic mid arwyrðnesse tacne æteowe and gecyþe hu ic þurh me sylfne hie gehalgode and gebletsode 
382.16.89: hie ða sona on morgenne swiðe gefeonde for ðære andsware mid mycelre anrædnesse gebeda and mid haligra lofsanga lacum þyder coman and ða eodan ealle on ða ciricean 
382.16.90: of ðæs portices dura þæm ðærscwolde wæs gesyne þæt þa swaðo wæron ærest utwearde ongunnen ðe ic ær sægde þæt þær ærest on ðæm marmanstane gemeted wæron 
382.16.91: þeos circe mid þys portice mihte huhwego fif hund manna befon and behabban 
382.16.92: ðonne wæs æteowed þæt arwyrðe weofod wið þone suðwag to middes huhwega ðæs wages 
382.16.93: wæs hit eac bewrigen and oferbræded mid baswe godwebbe 
382.16.94: wæs þæt ilce hus eac hwem dragen nalas æfter gewunan mennisces weorces þæt þa wagas wæron rihte ac git swiðor on scræfes onlicnesse þæt wæs æteowed 
382.16.95: and gelomlice ða stanas swa of oðrum clife stæðhlyplice ut sceoredon 
382.16.96: eac swylce se hrof wæs on mislicre heanesse 
382.16.97: on sumre stowe he wæs þæt man mid his handa nealice geræcean mihte in sumre eaþelice mid heafde gehrinan 
382.16.98: ic þonne gelyfe þæt se heahengel ures drihtnes miccle swiðor sohte and lufode þære heortan clænnesse þonne þara stana frætwednesse 
382.16.99: ðonne wæs se cnoll swa hit nu cuð is þæt se munt is mycel uteweard 
382.16.100: and he is styccemælum mid hrimige wuda oferwexen sum mid grenum felda oferbræded 
382.16.101: ond þa æfter þon þe ðær wæron ða halgan lofsangas and mæssan gefyllede hie ða mid mycclum gefean and blisse and mid þæs engles bletsunga eft hwyrfende wæron to heora husum 
382.16.102: se bisceop þa ðær gesette gode sangeras and mæssepreostas and manigfealdlice ciricean þegnas þa þær seoððan dæghwamlice mid gelimplicre endebyrdnesse weorðode 
382.16.103: næs hweðre nænig man þe þær æfre nihtes tidum dorste on þære ciricean cuman 
382.16.104: ac on dægred siþþan hit frumlyhte hie þyder in wæron to ðæm lofsangum gesamnode 
382.16.105: þonne wæs þær eac of þæm ilcan stane þære ciricean hrofes on þa norðhealfe þæs weofodes swiþe wynsum ond hluttor wæta ut flowende þæt þa biggengan þe on ðære stowe stille wunodan 
382.16.106: þonne wæs ongean ðyssum wæterscipe glæsen fæt on seolfrenre racenteage ahangen þæt ðæs wynsuman wætan þær onfeng 
382.16.107: þær wæs gewuna þæm folce þonne hie to husle gegangen hæfdon þæt hie æfter hlæddrum up to ðæm glæsenum fæte astigon and þære heofonlican wætan hie þær onfengon and onbyrigdon 
382.16.108: seo þonne wæs wynsumu on ðære onbyrignesse and heo wæs on þæm innoðe halwende 
382.16.109: is þis eac to tacne þæt manige men on feforadle and on mislicum oþrum untrumnessum þurh þyses wætan onbyrignesse wurdan sona gehælde 
382.16.110: eac swylce oþrum gemetum unarimede manna untrumnessa ðær wæron oft and gelome gehælde 
382.16.111: and manigfeald onlic wundor ðysum ðam þe heora miht wæs gelimplic and arwyrðe ðær wæron and gyt beoð æteowed and gecyðed ealles oftost hweðre on ðæm dæge þe seo tid bið and his weorðung 
382.16.112: ðonne of ðæm þeodlande þæm þe þær ymbsyndon ða folc þær cumende beoð þonne is to gelyfenne and geare to witenne þæt þær manigfealde and mislice untrumra manna beoð gehælde and ðæs engles mægen and his wundor þær þonne weorðod bið and oftost æteowed on þæm dæge swa cwæð sanctus paulus 
382.16.113: qui ad ministrum summis 
382.16.114: englas beoð to ðegnunge gæstum fram gode hider on world sended to ðæm ðe þone ecean eðel mid mode and mid mægene to gode geearniað þæt him syn on fultume ða þe wið þæm awergdum gastum syngallice feohtan sceolan 
382.16.115: ac uton nu biddan þone heahengel sanctus michahel and ða nigen endebyrdnessa ðara haligra engla þæt hie us syn on fultume wið helsceaðum 
382.16.116: hie wæron þa halgan on onfenge manna saulum 
382.16.117: swa sanctus paulus wæs geseonde on norðanweardne þisne middangeard þær ealle wætero niðer gewitað and he þær geseah ofer ðæm wætere sumne harne stan 
382.16.118: and wæron norð of ðæm stane awexene swiðe hrimige bearwas and ðær wæron þystro genipo and under þæm stane wæs niccra eardung and wearga 
382.16.119: and he geseah þæt on ðæm clife hangodan on ðæm isgean bearwum manige swearte saula be heora handum gebundne 
382.16.120: and þa fynd þara on nicra onlicnesse heora gripende wæron swa swa grædig wulf 
382.16.121: and þæt wæter wæs sweart under þæm clife neoðan 
382.16.122: and betuh þæm clife on ðæm wætre wæron swylce twelf mila 
382.16.123: and ðonne ða twigo forburston þonne gewitan þa saula niðer þa þe on ðæm twigum hangodan and him onfengon ða nicras 
382.16.124: ðis ðonne wæron ða saula þa ðe her on worlde mid unrihte gefyrenode wæron and ðæs noldan geswican ær heora lifes ende 
382.16.125: ac uton nu biddan sanctus michael geornlice þæt he ure saula gelæde on gefean þær hie motan blissian a buton ende on ecnesse amhnamen 

