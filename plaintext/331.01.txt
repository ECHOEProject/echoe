de initio creature 

331.1.1: in principio fecit deus cælum et terram 
331.1.2: formauitque hominem de limo terræ et inspirauit in faciem eius spiraculum uitæ ad imaginem et similitudinem suam 
331.1.3: adam se æresta man wæs gesceapen on neorxnawonge 
331.1.4: and for his sylfes synnum þanan adræfed on þas wræcworuld 
331.1.5: and on eall þa earfeðu þe we for his synnum and for ure sylfra synnum syððan drugon 
331.1.6: and he ða syððan þa gefean þæs heofonlican eðles þe he ær sceawode þanonforð geseon ne mihte 
331.1.7: ða þa he on neorxnawonge wæs he wæs mid heortan clænnesse and mid heofenlicre gesyhðe eadigra engla gefera and godes word gehyrde 
331.1.8: ac eft þa he hider adræfed wæs fram þæm modes leohte þe he mid gefylled wæs ær he wearð myccles syððan lange benumen 
331.1.9: we þa syðþan of ðæs ylcan mannes flæsce on þas wræclican woruld acende wurdon 
331.1.10: and we ða geacsodon beon þone heofonlican eðel 
331.1.11: and we geacsodon his geceasterwaran beon godes englas 
331.1.12: and we geacsodon þæra engla geferan beon þa gastas soðfæstra and fulfremedra manna 
331.1.13: ac flæsclice men forðon þe hy þa ungesynelican ne magon agytan heo þonne tweogað hwæþer hit soð sy þe ne sy þæt hi mid lichamlicum eagum ne geseoð 
331.1.14: ac adam se æresta man ne þorfte he na tweogan þeah ðe he ut adrifen wære of neorxnawonges gefean 
331.1.15: and ðeah he hit ne gesawe þa he gemunde swaþeah þæt ylce þæt he ær geseah 
331.1.16: ac ða syððan þa þe he gestrynde hit ne gemundan 
331.1.17: ac þeh hy gelyfdan be his segene þe hit ær geseah untweogenlicor þonne þa heora segene eft gelyfdon þe æfter heom acende wæron 
331.1.18: and syððan æghwylc fæder þeh sæde his suna 
331.1.19: and ðone æftran aa tweonede ma þonne þæne ærran 
331.1.20: forðon heora nan þæron næs mid saule and mid lichoman swa swa adam wæs 

331.1.21: ac we synd þam gelicost gescapene on þisse worulde þe sum rice cyning hate sum forworht wif don on carcern 
331.1.22: and þæt sy bearneacan and heo þonne cenne cniht 
331.1.23: and se þonne sy ðær afeded oð he sy twentig wintre oððe gyt yldra 
331.1.24: hwæt he þonne naht oðres nat butan þæt he þærinne geseah 
331.1.25: ðeah ðe his modor him secge þæt heo gesawe sunnan and monan and steorran and streamas 
331.1.26: muntas and feldas fleotende fixas 
331.1.27: and fleogende fugelas 
331.1.28: wyrmas and wilde deor and eal þæt we geseoð 
331.1.29: ic wat þæt hine wile tweonian hwæðer heo him soð secge 
331.1.30: and gyf se cniht oþerne þærinne gestryneð 
331.1.31: and ðæm segeð þæt he ær sylf ne gesawe ac his modor him sæde þæt heo hit eall sylf gesawe 
331.1.32: he þonne gyt swyðor tweoð þonne se ærra 

331.1.33: hu ne mæg se cyning þonne þæne tweon eaðe gebetan unlucan þæs carcernes duru 
331.1.34: þonne magan hy þæt eall geseon þæt him ær gesæd wæs 
331.1.35: ðæt is þonne þæm gelicost þe we nu on carcerne syn betynede on þisse worulde 
331.1.36: and eft þonne se gast wyrð ut of ðam lichoman alæd þe he nu mid befangen is þonne bið us gesawen þæt hus þe us ær gesæd wæs 
331.1.37: þeah þe we hit nu geortruwian forðy þe we hit geseon ne magon 
331.1.38: ac ealles to lytel andgyt bið þeah on ðæs mannes heortan þe nele soðes gelyfan 
331.1.39: þeh he sylf his agenum eagum eal ne gesawe þæt soðes is geworden 
331.1.40: adames gesyhð and sagu wearð of gemynde æfter ðam flode ealles to swyþe 
331.1.41: and iobales runa ealle unnytte and noes and abrahames and mæniges oðres word and weorc swyðe ofergytene 
331.1.42: oðþæt god sylfa on sinai munte moyse geswutelode fela þæra ðinga þe nu syndan cuðe wide on worulde 
331.1.43: and la hwæt byð betweonan mannes and nytenes andgyte gyf he nat ne witan nele butan þæt he on starað 
331.1.44: ac se byð wita se ðe soð asmeað 
331.1.45: and se ðe fela wat þæs þe ær wæs and æfter gewurðan sceal 
331.1.46: and se ðe godcundre lare and godes lage gymeð and georne hy smeageð oft and gelome 
331.1.47: ðonne is eac wislic ræd þæt manna gehwylc geornlice smeage hu þeos woruld ærest gewurde and swa forð þæt he eall wite hu crist geboren wurde and hu he for ealles middaneardes alysednesse ahangen wearð and to deaðe acweald and hu he syððan of deaðe aras and hu he æfter ðam to heofonum astah and hu he eft to ðam mycclan dome cymð þe ealle men to sculan 
331.1.48: on þam dome witodlice he eowað us eallum his blodigan sidan and his þyrlan handa and ða sylfan rode þe he for ure neode on ahangen wæs 
331.1.49: and wile þonne anrædlice witan hu we him þæt eal geleanod habban 
331.1.50: and hu we þæt gelæst habban þæt þæt we behetan þa we fulluht underfengan 
331.1.51: la utan þæt beþencan oft and gelome 
331.1.52: and a godes larum and his lagum fyligean ealswa us þearf is 

