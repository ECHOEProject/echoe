sunnandæges spell 

68.2.1: her sægð on þises drihtnes ærendgewrite þæt fyr cymð sum þissa hærfesta ofer manna bearn 
68.2.2: and hit gefealð ærest on sceotta land 
68.2.3: and hit þær forbærnð ealle ða fyrenfullan þa ðe nu god gremiað mid sunnandæges weorcum and sæternesdæges ofernon 
68.2.4: and hit þonne færð on brytwealas and gedeð þær þæt ilce 
68.2.5: and þonne hit færð on angelcyn and gedeð þær þæt ilce þe hit dyde þam oðrum þeodum twam 
68.2.6: ðonne hit færð suð ofer sæ geond þæt þeodland and hit þær forbærnð þæt mancyn swa hit her ær dyde 
68.2.7: forðam men þa leofestan geþencan we þæt an diacon wearð forðfered on sceotlande 
68.2.8: and he wæs fif wucan dead and onwoc þa eft of deaðe 
68.2.9: and spræc to mannum and he sæde fela wundra þe he geseah on ðære oðre weorulde 
68.2.10: and næs ænig word þæt ænig man on hine funde butan hit wære eall soð þæt þæt he sæde 
68.2.11: and næs syððan þæt he æniges eorðlices metes abyrigde 
68.2.12: ne he næfre syððan butan cyrcan ne com 
68.2.13: and þæs diacones nama wæs nial haten 
68.2.14: and se diacon sæde fram þysum fyre emne swa we rædað on sunnandæges spelle ðæt drihten sylf gewrat iu gewrit þæt he wolde ealle synfulle men forbærnan 
68.2.15: and þonne sæde se diacon þæt þæt fyr cymð forðan ofer manna bearn þy þe men gelefað to hwon drihtnes sylfes ærendgewrites þe he sylf to sanctus petrus cyrican asende 
68.2.16: ac hi him wiðsacað swa sume men iu geara dydon þam heahfædere 
68.2.17: þa he ðone miclan flod bodade menniscum cynne huru hundtwelftigum wintrum ær he come 
68.2.18: and ealle men adrencte butan ehta mannum 
68.2.19: ðonne noe þis mannum sæde be ðam flode þæt he wolde ealle synfulle menn adrencan 
68.2.20: þonne hlogen men his worda on bysmer and cwædon þæt he luge 
68.2.21: swa þonne wenað nu manige men þæt þes diacon leoge be þam fyre þe drihten sylf hine secgan het manna bearnum 
68.2.22: ac men him nellað gelefan þe ma þe hi noe dydon ær þæt fyr heom onsitt 
68.2.23: swa þonne iu men ne woldon gelefan noes worde 
68.2.24: ær ealle wolcnu and ealle heofonas þeotan wæron mid wætere gefylde 
68.2.25: and ealle eorðan æddre onsprungon ongean þam heofonlican flode 
68.2.26: and hit þa ongan hrinan feowertig daga and feowertig nihta tosomne þy mæstan hrene 
68.2.27: and seo eorðe weoll ongean þam heofonlican flode swa swyðe oððæt þæt wæter wæs heahre þonne ænig munt æfre wære 
68.2.28: and þa forðam adruncon ealle cwice wihta þe betwyx heofonan and eorðan wæron butan ehta mannum 
68.2.29: ðæt wæs noe and his wif and heora þry suna sem and cham and iafeth and heora þreo wif 
68.2.30: and ælces cynnes twa gemacan 
68.2.31: þæt þeos weoruld mihte of hym awæcnian 
68.2.32: ac þæt is lang and wundorlic to sæcganne hu þa wurdon generede in þære noes earce þa ðe þær to lafe oðstodon 
68.2.33: ðonne nu gegangeð þam mannum þe þyses fyres cyme nellað gelefan þæt hi ealle forbyrnað 
68.2.34: hwæt crist sylf hine to ðan geeadmedde þæt he wrat gewrit on ðam seofoðan heofone swyðe eorlicum wordum for sunnandæges weorcum and sæternesdæges ofernon 
68.2.35: forðan se an dæg wæs swiðe oft gehalgod eallum godes gesceaftum to reste 
68.2.36: butan deoflum and hæðenum sawlum þa næfre reste ne onfoð 
68.2.37: and þis he awrat eall mid gyldenum stafum menniscum cynne 
68.2.38: and forðam men habbað hi sylfe swyðe stranglice wið god awerged and wið ealle his halgan 
68.2.39: forðan þe hi nellað healdan þone halgan sunnandæg mid rihte fram nontide þæs sæternesdæges oð monandæges lihtincge 
68.2.40: forðan drihten crist swor þurh his þa halgan þrynnesse and þa soðan annesse 
68.2.41: se man se ðe ne wolde healdan þone halgan sunnandæg mid rihte þæt he wære awerged in ða neoðemestan hellewitu 
68.2.42: and he swa cwæð ic sende hæðenfolc ofer eow and þa eow benimað eowres eðles and eowres lifes 
68.2.43: and ic sende on eowrum husum cwealm and hungor and untimnesse and fyr þæt forbærnð ealle eowre welan 
68.2.44: hwylc fyr mænde crist elles butan þæt ilce þæt se diacon foresæde 
68.2.45: and he cwæð gif we nu woldan swa lyt gelefan drihtnes sylfes ærendgewrites swa men iu dydon þæs flodes tocyme þonne becymð þæt fyr hraðe ofer manna bearn 
68.2.46: and se an broga bið strengra to aræfnianne þonne æfre ænig ær in middanearde become 
68.2.47: and men sweltað butan þam fyre for ðæs þunres ege anum and þære ligette and for ðæm ormætlicum cwealme þe hi geseoð beforan heora eagum 

68.2.48: la leofan men utan us warnian georne þa hwile þe we magon 
68.2.49: us gebyrað þæt we ælces þinges ure geoguðe teoðunge rihtlice gode betæcan 
68.2.50: ure sulhælmessan xv niht onufan eastran and ure geoguðe teoðunge be pentecosten 
68.2.51: and sy ælc heorðpening agifen be petrus mæssedæg to þam biscopstole ælce geare 
68.2.52: and cornteoðung be emnihte oððe latest be ealra halgena mæssan 
68.2.53: and æfre þone teoðan æcer ealswa seo sulh hit gega 
68.2.54: and cyricsceattas to martinus mæssan 
68.2.55: and leohtgesceota þreowa on geare 
68.2.56: ærest healfpeningwurð wexes to candelmæssan 
68.2.57: and eft on easteræfen and þriddan siðe to ealra halgena mæssan 
68.2.58: and healde man ælces sunnandæges freolsunga fram sæternesdæges none oð monandæges lihtinge 
68.2.59: and ælcne oðerne mæssedæg swa he beboden beo 
68.2.60: and sunnandaga cypincge we forbeodað eac eornostlice 
68.2.61: and ælc folcgemot butan hit for mycelre neodþearfe sy 
68.2.62: and þæt man ælc beboden fæsten healde sy hit ymbrenfæsten sy hit lenctenfæsten sy hit elles oðer fæsten mid ealre geornfulnesse 
68.2.63: and to sancta marian mæssan ælcere 
68.2.64: and to ælces apostoles mæssan fæsten butan to philippi et iacobi we ne beodað nan fæsten for ðam easterlican freolse 
68.2.65: and ælces frigedæges fæsten butan hit freols sy 
68.2.66: and we forbeodað ordal and aðas and wifunga freolsdagum and ymbrendagum and lenctendagum and rihtfæstendagum and fram aduentum domini oð octabas epiphaniæ and fram septuagesima oð fiftene niht beon geeastrode 
68.2.67: and eac we lærað eornostlice þæt cristenra manna gehwylc understande þæt he æfter forðsiðe butan sawlsceatte on mynstre ne licge 
68.2.68: ac gelæste man a þone sawelsceat æt openum pytte 

68.2.69: leofan men eac ic bidde for godes lufan þæt ælc cristenman understande georne his agene þearfe 
68.2.70: forðam ealle we scylan ænne timan gebidan þonne us wære leofre þonne eall þæt on middanearde is þær we a worhton þa hwile þe we mihton georne godes willan 
68.2.71: ac þonne we scylan habban anfeald lean þæs þe we on life ær geearnoden 
68.2.72: ac utan beon on gebeorge earmum wudewum and steopcildum and helpan georne earmum mannum ælþeodigum and utancumenum 
68.2.73: utan hlywan ofcalene and wæfan nacode and syllan mete þam gehingredum and drenc þam ofþyrstum 
68.2.74: utan frefrian ahwænede and hyrtan ormode 
68.2.75: alysan gehæfte gif us to þam onhagige and seoce geneosian 
68.2.76: and forðferede þearfan mildheortlice cystian and syððan bebyrian 
68.2.77: se ðe þus deð he deð him sylfum micle þearfe 
68.2.78: forðam an tima cymð ure æghwylcum þæt us wære leofre þonne eall þæt we on worulde wiðæftan us þonne læfað þær we a worhton þa hwile þe we mihton þæt gode licode 
68.2.79: ac þonne we scylon habban anfeald lean þæs ðe we on life ær geworhton 
68.2.80: wa ðam þonne þe ær geearnode hellewite 
68.2.81: ðær is ece bryne grimme gemencged and þær is ece gryre 
68.2.82: þær is ece ece and þær is sorgung and sargung and a singal heof 
68.2.83: ðær is benda bite and dynta dyne 
68.2.84: þær is wyrma slite and ealra wædla gripe 
68.2.85: þær is wanung and granung 
68.2.86: þær is yrmða gehwylc and ealra deofla geþring 
68.2.87: wa ðam þonne þe þær sceal wunian on wite 
68.2.88: betere him wære þæt he mann nære æfre geworden þonne he gewurde 
68.2.89: forðam nis se man on life þe areccan mæge ealle þa yrmða þe se gebidan sceal se ðe on þa witu ealles behreoseð 
68.2.90: and hit is ealles þe wyrse þe his ænig ende ne cymð æfre to worulde 
68.2.91: ðis gewrit sægð get forð þæt drihten swore að swiðe gif men ne woldon get geswican untidweorces þæt god wolde sendan ærest hungor and adla on manna ceap ær þæt fyr come on hi 
68.2.92: and himid mislicre seocnesse æt mannum genyman 
68.2.93: and þis he deð forðam þe se sunnandæg is swiðe micelum gecoren eallum godes gesceaftum 
68.2.94: forðam þe he wæs ealra daga se æresta and he bið eft se nexta 
68.2.95: and on þone dæg drihten of deaðe aras 
68.2.96: and forðon he wæs syððan eall genemned to sunnandæge fram þæs sæternesdæges none oð ðæs monandæges lihtincge forþan þe drihten on þam dæge of deaðe aras 
68.2.97: and þæt bið gedon þæt þusend daga bið gedon to anum sunnandæge 
68.2.98: and þonne on þam dæge forbyrnð heofon and eorðe and sæ and ealle þa gesceafta þa ðe on hym syndon 
68.2.99: and drihten cymð on þam dæge to us 
68.2.100: and he us þonne myngað þæs sunnandæges weorces and þæs sæternesdæges ofernon and þære monannihte 
68.2.101: and on þone dæg wæs adam gesceapen se æresta man 
68.2.102: and on þone dæg moyses oferfor þa readan sæ mid his werode drygum fotum and his fynd adruncon behindan him on þære sæ 
68.2.103: and on þone dæg drihten ongan ærest israhela folce sendan manna mid mannum þone heofoncundan mete 
68.2.104: and drihten cwæð þæt six dagas syndan þæt eow is alyfed eowre weorc on to wyrcenne 
68.2.105: ac se seofoða is min se halga restendæg 
68.2.106: and ealle þa ðe on ðam dæge doð heora weorc þonne beoð þa deaðe sweltende 
68.2.107: and se deað bið on helle deopnesse 
68.2.108: and healdað ge israhela bearn minne restendæg and mærsiað hine on eowrum cynne 
68.2.109: forðan se eca treowa is betwux me and israhela bearnum 
68.2.110: and soðlice on six dagum wæron geworhte heofonas and eorðan and ealle þa gesceafta þa ðe on hym syndon 
68.2.111: and þa on þam seofoðan dæge ablan drihten fram ælcum weorce 
68.2.112: and þa gebyrede hit on sume tide þæt dathan and abiron and choreb þa ðry ealdormen noldon wurðian þone halgan sunnandæg swa swa hym beboden wæs ægðer ge þurh moyses ge þurh urne drihten sylfne 
68.2.113: and hy wurdon godes wyðerwinnan and forheoldon teoðunge and ælc oðer þing þe to godes handa belimpan sceolde 
68.2.114: and þa forwurdon hy sona 
68.2.115: and seo eorðe þa tobærst under hym 
68.2.116: and hy þa feollon þurh ða eorðan nyðer mid eallum heora werode 
68.2.117: and hy wurdon ealle besencte mid sawle and mid lichaman on helle deopnesse 
68.2.118: swa þonne nu gegangeð manna bearnum þæt heora sawle beoð besencte on helle deopnesse gif hi ne wyllað healdan þæs sunnandæges bebod and sæternesdæges ofernon and þære monannihte 
68.2.119: and þæt is eac cuð þæt iordanen seo ea þe crist wæs on hire gefullad on sunnandæge þæt heo getacnað þæs dæges halgunga 
68.2.120: forðon nis an stæpe þæt heo wille oferyrnan fram nontide þæs sæternesdæges oð ðæs monandæges lihtincge 
68.2.121: and drihten asende on sunnandæg his apostolon þone halgan gast on fyres ansyne 
68.2.122: and on þam dæge wurdon todælede manna gereordu 
68.2.123: and ær wæs eall weoruld sprecende on an gereord 
68.2.124: and nu synd gereord twa and hundseofontig 
68.2.125: and is eac cuð þæt for þæs dæges halgunge and weorðunge eall hellware onfoð reste gif hi æfre fulluhtes onfangen hæfdon fram nontide þæs sæternesdæges oð monandæges lihtincge 
68.2.126: and þis is lang to secganne and to writanne hu oft se an dæg wæs gehalgod 
68.2.127: and hu oft he wæs forboden þurh god sylfne and þurh his halgan þæt him man on ne worhte 
68.2.128: and nial sæde se diacon se wæs fif wucan on heofonum he sæde þæt god sy for sunnandæges weorcum and sæternesdæges ofernon ealra swiðost abolgen 
68.2.129: and þæt he forðam swiðest sende misgelimpu on manna bearn 
68.2.130: and he sæde þæt for manna ungeleaffulnesse synd ealle þas eorðlican þing acerrede þæt hi ne syndon swylce hi iu wæron 
68.2.131: and drihten sende his agen handgewrit on sanctus petrus heahaltare on his circan þær mæst manna færð 
68.2.132: þæt he get wolde his mildheortnesse on us gecyðan 
68.2.133: and us sæcgan hu we us gehealdan sceoldan wið godes yrre 
68.2.134: and hu he wið us gedon wolde gif we ne woldan healdan sunnandæges bebod and sæternesdæges ofernon and þære monannihte 
68.2.135: ða wæs þæt gewrit þus awriten mid gyldenum stafum 
68.2.136: amen amen dico uobis 
68.2.137: soð is soð is þæt ic eow secge 
68.2.138: gif ge healdað þone sunnandæg mid rihte þonne ontyne ic eow heofona rices duru 
68.2.139: and ic eow sylle manigfealde wæstmas minra bletsunga on eowrum husum to nytte oð ende eowres lifes 
68.2.140: and gif ge beoð gehwyrfde to me and to minum halgum 
68.2.141: swa hwæs swa ge biddað on minum naman eall ic hit eow selle 
68.2.142: and ic blissige on eow and ge on me and ge beoð halige 
68.2.143: forþan ic eam eower drihten and nis ænig oðer butan me 
68.2.144: and ic swerige þurh mine mihte and þurh mine englas cherubin and seraphim þa clypiað freabrihtum stefnum and þus cweðað 
68.2.145: sanctus sanctus sanctus dominus deus sabaoth 
68.2.146: ða cwæð drihten god þurh heora mihte 
68.2.147: ic swerige gif ge ne healdað þone sunnandæg mid rihte þonne cymð ren and hagolstanas ofer eow 
68.2.148: and micel fyr bið onæled ofer eow 
68.2.149: and ic þonne forbærne ealle þa fyrenfulle 
68.2.150: þa ðe foran to unriht wyrceð 
68.2.151: oððe on þam dæge him hlaf baceð 
68.2.152: oððe hine baðað oððe his fex efesað oððe hine scerð 
68.2.153: oððe on þam dæge oðerne swingð 
68.2.154: oððe his hus feormað 
68.2.155: oððe he unalyfedlice gegæð on þam dæge þæt he sy werig 
68.2.156: oððe ænig unriht gefremme on þam dæge 
68.2.157: ða þe hit doð þonne beoð þa awyrgede fram me on þa ecan witu and heora bearn butan ende 
68.2.158: men þa leofestan syn we þonne gemyndige ure sawle þearfe ægðer ge his rædes ge his mildheortnesse 
68.2.159: and iu geara ure yldran ne woldan sunnandæges bebodu healdan 
68.2.160: þa wearð drihten hym swyðe yrre swa swa hit be us awriten is 
68.2.161: and he ða sende of heofonum byrnende ren and swælende leg 
68.2.162: and he acwealde mid þy brogan mycelne dæl þisses mennisces cynnes 
68.2.163: and þa he geseh manna forwyrd þæt hi wæron cwellende on þam fyre 
68.2.164: þa gereaw him eft þæt his handgeweorc swylc sar þrowian sceolde 
68.2.165: þa anam he þæt fyr fram manna bearnum 
68.2.166: and eft ymbe lytel ongan mancyn eft abeligan god for sunnandæges weorcum 
68.2.167: and þa ongan drihten writen þæt gewrit bufan þam seofoðan heofone be sunnandæges weorcum swa hit her beforan sægð 
68.2.168: and nu doð men þam gelicost syððan swylce hit wære idel spell and unsoð 
68.2.169: nu he þonne gyt hine to ðam geeadmedde þæt he nial þone diacon of deaðe awehte to ðam þæt he mihte cyðan godes folce þæt towearde yrre 
68.2.170: and þa ðe nu get ne gelefað þisses þonne bið heom swa swa þam bocerum bið þa ðe nellað heora boccræftas godes folce wel nytte gedon 
68.2.171: forðon þæt godes folc sceal becuman to lifes wege þurh þa godspellican lare 
68.2.172: and æghwylcum men is beboden þurh god sylfne on cristes naman 
68.2.173: and on þære halgan þrynnesse naman and on þære soðan annesse naman 
68.2.174: and on drihtnes rode naman þe he sylf on þrowade 
68.2.175: ðæt swa hwylc man swa þis godspell hæbbe on his gewealde þæt he hit cyðe godes folce swyðe genehhe 
68.2.176: swa þurh hyne sylfne swa þurh oðerne gelæredne man swa he þonne eðest mæge 
68.2.177: and gif he þonne gemeleas læt licgan þis gewrit unnyt gode and godes folce 
68.2.178: þonne cweð se hælend and að swerað þæt he sy awyrged fram him and fram his halgum 

68.2.179: men þa leofestan hwæt florentius se papa and petrus se biscop wæron on ða tid on rome þa þis gewrit becom on sanctus petrus weofod 
68.2.180: and hi wæron þa selestan and þa gecorenestan witan ægðer ge gode ge mannum 
68.2.181: soðlice hi wæron gewitan þæt þis halige gewrit of heofonum com 
68.2.182: and hi ða forðan þus cwædon and micclum cyddon 
68.2.183: wit sweriað þurh ðone micclan anweald mihtiges drihtnes and þurh þa halgan rode þe crist for manna hælo on þrowade þæt hit is soð þæt wit secgað 
68.2.184: ðæt fram nænigum eorðlicum handgeweorce næs seo boc awriten 
68.2.185: ac on sanctus petrus hehaltare hit wæs funden þus awriten mid gyldenum stafum 
68.2.186: hwylc man is þonne æfre butan his heorte sy eall mid deofles strælum awrecen þæt he wene þæt se halga papa and se biscop dorston swerian mænne að þurh swa miclan mægenþrymme 
68.2.187: and hit gebyrede on ða tid þe þis gewrit becom on sanctus petrus weofod þæt eall seo stow wearð onrereð and heo abifode eall 
68.2.188: and seo byrgen wæs open geworden and unhlidod þær sanctus petrus lichama inne læg 
68.2.189: and gif ge nellað gelyfan men þa leofestan þæs ærendgewrites þonne ne geþenceð ge na hu se deofol þam ancre sæde hwylc hit in helle wære to wunianne 
68.2.190: ðæt gelamp iu þæt an halig ancer genam ænne deofol and began hine ðreatigan þæt he him sæde hwylc hit on helle wære 
68.2.191: and þa cwæð se deofol to ðam ancre 
68.2.192: ne mæg nænig man wordum asecgan fram þam susle þe on þære helle is 
68.2.193: ða cwæð se deofol to þam ancre 
68.2.194: þeah ðe seofan men sittan on middanearde and heo mihton sprecan on æghwylcere þeode þe betwux heofonum and eorðan wære þara is twa and hundseofontig gereorda 
68.2.195: and þara manna æghwylc a to life gesceapen wære 
68.2.196: and þara æghwylc hæfde seofon heafda and þara heafda gehwylc seofon tungan and þara tungena gehwylc isene stemne 
68.2.197: ne magon hi ariman ealle þa wita þe on helle syndon 

68.2.198: men ða leofestan gemunan we nu forðan þone halgan sunnandæg 
68.2.199: forðan þe he is ealra daga fyrmest 
68.2.200: and he wæs se æresta and he bið eft se nexta 
68.2.201: forðan men biddan we urne drihten ælmihtigne þæt he us forgife ure gyltas and ure synna ða þe we æfre geworhtan on urum life 
68.2.202: þæt we magan and motan becuman to ðam ecan life þæs heofoncundlican rices 
68.2.203: ðær we motan a orsorhlice libban and rixian mid urum hælende and mid eallum his halgum 
68.2.204: mid fæder and mid suna and mid þam halgan gaste a on ealra worulda woruld a butan ende amen 

