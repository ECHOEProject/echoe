sermo in letania maiore feria secunda 

21.27.1: læwede men behofiaþ þæt him lareowas secgon þa godspellican lare þe hi on bocum leornodon 
21.27.2: þæt menn for nytennysse misfaran ne sceolon 
21.27.3: ure drihten sæde to sumum lareowe þa þa he hine axode be ðam heahstan bebode 
21.27.4: lufa þinne drihten mid ealre þinre heortan and mid eallum mode 
21.27.5: þis is þæt mæste bebod 
21.27.6: is eft oþer bebod þisum swiðe gelic lufa þinne nextan swa swa ðe sylfne 
21.27.7: þas twa bebodu belucað ealle bec 
21.27.8: uton ealle gemænelice and geornlice gecyrran to urum drihtene hælendum criste 
21.27.9: to þam þe us gesceop and geworhte 
21.27.10: and hlyston we georne hwæt þis halige gewrit us lærð 
21.27.11: þæt is þæt we ælces yfeles geswican and ælc þing to gode don þæt þæt we magon for godes lufan and for ure sawle hælo 
21.27.12: forðon us is swiðe uncuð hu lange we on þysum lænan life wunian moton 
21.27.13: þonne age we mycele nydþearfe þæt we geearnian her þæt we moton ðær on þam ecan life wunian mid urum drihtene and mid his halgum buton ælcum ende 
21.27.14: us gedafenað þæt we on ælcne timan godes mildheortnesse biddan 
21.27.15: and þeah on ðysum þrym dagum ealra swyðost 
21.27.16: we sceolon þone heofonlican drihten biddan þæt he us forgife eorðan wæstma genihtsumnyssa and þyses lifes gesundfulnesse and æfter ðam þæs ecan lifes myrhþe 
21.27.17: gif we þonne wyllað þæt god ure bene gehyre þonne sceolon we us forhabban fram ydelum weorcum and unnyttum wordum 
21.27.18: forðam þe butan tweon se ðe on þysum ðrym dagum forgymð his fæsten and godes beboda and ælmessan and sealmsangas þa gastlican myrhþe his sawle he forlyst 
21.27.19: forðan þe we ne sceolon on þysum dagum ymbe ures lichaman glencga þencan ac hu we magon ure sawle mid godum weorcum gefrætwian 
21.27.20: ne sy nan man on þysum folce þe gedyrstlæce þæt he oðerne tæle 
21.27.21: forðan þurh ðæs tælendan muð deofol sprycð 
21.27.22: ælc man sceawige hine sylfne ær he oþerne tæle þe læs ðe his agene scylda hine innan slytan and his sawle gewemme 
21.27.23: forðan ic bidde eow and manige þæt ge don swa eow godes bec lærað 
21.27.24: þæt ge mid micclum ege gan mid godes reliquium 
21.27.25: na mid idelum wordum and unnyttum spræcum 
21.27.26: forðon buton tweon ælces unnyttes wordes we sceolon riht agyldan beforan godes heahsetle 
21.27.27: and ealra swyðost þæra ðe we on þysum ðrym dagum beoð sprecende 
21.27.28: forðan us is micel þearf þæt we ðas dagas rihtlice healdan for cristes upastygennysse 
21.27.29: on þysum ðrym dagum cristene menn sculon forlætan heora þa woruldlican weorc on þa ðriddan tid dæges þæt is on undern sylfne and forð gan mid þam halgum reliquium oþ þa nigoðan tid þæt is oð non 
21.27.30: ne sy ænig man swa ðyrstig þæt he on þysum ðrym dagum ride mid þisum halignessum buton hwa mid mættrumnessum abisegod sy þæt he forðam gangan ne mæge 
21.27.31: ne ænig man huntige ne ne ærne 
21.27.32: ac syn men him sylfum geornlice for gode þingiende and nytte 
21.27.33: deofol is æfre embe þæt an hu he mage eall cristen folc beswican and on helle gebringan 
21.27.34: and gyt dæghwamlice lærð cristene menn mænigfealde unðeawas þe hi heora fulluht mid tobrecað and heora soðan drihten wiðsacað and hine mid gremiað 
21.27.35: ælc mann þe godes freond is sceolde georne efstan æfre mid godum weorcum þæt he gode gecwemde and to þam earde become þe us behaten is þæt is heofenan rice swa swa crist us behet 
21.27.36: hwa dorste æfre gewilnian þæs wynsuman eardes and swa micelan wurðscipes gif se welwillenda hælend us ne behete þone heofonlican eard 
21.27.37: and forðig com to middanearde þæt he mancynn alysde ægðer ge weras ge wif and þa ungewittigan cild and þa gehadodan men þe healdað heora clænnysse and wið deofles costnunga dæghwamlice campiað 
21.27.38: nu ne mæg godes behat beon us alogen þe he us hæfð behaten þæt is heofonan rices myrhþe for his arfæstnysse na for ure godnysse 
21.27.39: micel heap andbidaþ ðar ura holdra freonda ures tocymes to heom 
21.27.40: and hohfulle gyt ymbe us and orsorge be heom sylfum woldon us geseon on þære ylcan blisse þe hi on wuniað 
21.27.41: hwa nele nu efstan to þære ecan blisse fram þissere earfoðnysse þe we on wuniað 
21.27.42: fram deofles ehtnyssum to ðam arfæstan drihtene 
21.27.43: is swaðeah micel neod þæt þa ðe manegum fremiað þæt heora lif beo þe leng mid us and mid heora fultume us gefyrðrion to gode 
21.27.44: se syrwigenda deofol swicað æfre ymbe us  
21.27.45: and on þæs mannes forðsiþe fela cnottan him brytt 
21.27.46: ac se mann behofað micclum gebeda gehadodra manna þe him foreðingion on his forðsiþe þæt he ðam feondum ætberste 
21.27.47: forðam þe we rædaþ on bocum þæt se reða feond come swilce egeslic draca to anum licgendum cnihte 
21.27.48: wolde his sawle habban for his synnum to helle 
21.27.49: ac þær comon munecas to on þæs mannes forðsiðe 
21.27.50: and geornlice bædon for ðone geongan cniht oþþæt hi swa afligdon þone feondlican dracan 
21.27.51: and se cniht gewyrpte and wearð to munuce gehalgod 
21.27.52: and wunode on life oþþæt he his synna gebette and eft syððan gewat 
21.27.53: ac he ne geseah þone dracan þa 
21.27.54: forðam þe he oferswiðed wæs 
21.27.55: man sceal eac syllan þam seocan menn husel þa hwile þe he hit þicgan mæg ær ðam þe he sawlige 
21.27.56: forðam þe us secgað bec þæt he hit sceole þicgan 
21.27.57: ac he his ne mæg onbyrian gif he bið gewiten ær 
21.27.58: to goddra manna forðsiþe god asent his englas þæt hi heora sawla onfon on heora forðsiðe and gelædon to reste 
21.27.59: swa swa we leorniað on bocum 
21.27.60: and crist him tæcð wununge be heora gewyrhtum 
21.27.61: ða þe gode beoð and gode ær gecwemdon on eallum godum weorcum þa wuniað mid gode 
21.27.62: and þa þe ne beoð ful gode ne afeormode mid ealle fram eallum heora synnum þa sceolon to witum faran and on ðam witum þrowian oþþæt hi wurdon clæne and þurh þingrædene þanon alysede 
21.27.63: ða fordonan synfullan þe deofle gehyrsumedon on eallum synnum and forsawon heora drihten and swa geendedon þa sceolon to helle swa hraðe swa hi gewitað and þær wunian æfre 
21.27.64: gif se mann wolde huru þonne he seoc bið to gode gecyrran 
21.27.65: and his synna geandettan mid soðre behreowsunge 
21.27.66: se soðfæsta dema him wolde mildsian þæt he moste huru on domesdæg þam deofle ætwindan 
21.27.67: nis na eallum mannum se gemænelica deaþ gelice earfoðe 
21.27.68: ac foroft becymð þam synfullan menn sumera synna forgifennys þurh þone earfoðan deaþ þe hine swa swyðe drehte 
21.27.69: and þurh þone ogan þæs egeslican deaþes 
21.27.70: sume eac blissiað on heora forðsiðe foroft þonne hi witodlice geseoð þæt hi sceolon to reste 
21.27.71: and gladað þonne seo sawul and swa gewit of life 
21.27.72: sumera manna sawla siðiaþ to reste æfter heora forðsiðe 
21.27.73: and sume farað to witum be þam ðe hi geworhton ær 
21.27.74: and beoð eft alysede þurh ælmesdæda and swiðost þurh þa mæssan gif him man fore deþ 
21.27.75: and sume beoð fordemede mid þam deoflum to helle 
21.27.76: and se ðe æne cymð to helle ne cymð he næfre þanon 
21.27.77: and se ðe æne cymð to reste ne cymð he næfre to witum 
21.27.78: seo sawul hæfð soðlice swa swa us secgað bec þæs lichaman gelicnysse on eallum hyre limum 
21.27.79: and heo gefret softnysse oþþe sarnysse swa hwæðer swa heo on bið be þam þe heo geearnode ær 
21.27.80: sume synna beoð on þysum life gebette and sume æfter deaþe swa swa ure drihten sæde 
21.27.81: ac þa micclan synna ne magon þær beon gebette 
21.27.82: ne þam fordonan ne fremað þæt þæt him man foredeþ 
21.27.83: forðam þe he his ne geearnode ær on his life 
21.27.84: ða leohtan gyltas and þa lytlan synna beoð þonne afeormode þurh þæt witnigendlice fyr 
21.27.85: and nis nanes cynnes wite on þissere worulde swa teart swa swa þæt foresæde fyr þe afeormað þa gymeleasan 
21.27.86: sume beoð þær lange sume lytle hwile be þam þe heom fore beoð his frynd her on life and be ðam þe he geearnode ær on his life 
21.27.87: and ælc mann mæg tocnawan oþerne on þam life 
21.27.88: and þa ðe to reste becumað oncnawað soðlice ge þa þe hi ær cuðon ge þa þe hi na ne cuðon 
21.27.89: forðan þe hi on weldædum wæron ær gelice 
21.27.90: and þa halgan sawla þe on heofonum wuniað gebiddaþ for us þe on eorðan wuniað 
21.27.91: and eac for ðan sawlum þe syndon on witum 
21.27.92: and hi habbað gemynd heora holdra freonda 
21.27.93: and we magon eac þingian þam þe on witum beoð 
21.27.94: and swiðost þurh mæssan swa swa us secgað bec 
21.27.95: ac þam ðe on helle beoð ne gehylpð nan foreþingung 
21.27.96: ða halgan sawla syndon soðlice on blisse on anfealdum gyrlan þære ecan blisse 
21.27.97: forðam þe hi lybbað nu butan heora lichaman 
21.27.98: ac hi onfoð heora lichaman þeah ðe he ær formolsnod wære eft on þam micclan dæge þurh heora drihtenes mihte 
21.27.99: and hi beoð þonne gefrætewode mid fægerum lichaman 
21.27.100: and þæt bið þæt oðer reaf þære ecan myrhþe 
21.27.101: and hi beoð þonne ece and æfre undeadlice ge on sawle ge on lichaman gesæliglice mid gode 
21.27.102: and heora lichama bið þonne swiðe leoht and wynsum þeah þe he him hefig wære her on life æror 
21.27.103: dæghwamlice hi wilniað þæt domesdæg cume hraðe 
21.27.104: þæt hi magon blissian on twifealdre blisse on sawle and on lichaman 
21.27.105: ac hi sceolon swaðeah be godes willan abidan heora gebroðra getel and þæra haligra manna þe of middanearde cumað to heom 
21.27.106: oþþæt ðær swa fela beoð swa god foresceawode on ær þa þa he ærest gesceop ealle þas woruld 
21.27.107: nu hi sceawiað heora scyppendes beorhtnysse 
21.27.108: and nis forði nan gesceaft þe hi geseon ne magon ne on heofenan ne on eorðan ge þa þe on helle beoð 
21.27.109: ac heora bliss ne bið swaðeah na gewanod þurh þæt þæt hi geseoð þa synfullan on witum 
21.27.110: ac hi þanciað þæs þe swyðor heora scyppende æfre þæt he hi swa ahredde fram ðam reðum witum 
21.27.111: þa halgan sawla geseoð swutelice ealle þing 
21.27.112: ac ða arleasan sawla þe on suslum wuniað ne magon witan hwæt gewurð mid us 
21.27.113: hi habbað swaþeah hoge be heora freondum on life þeah ðe hit naht ne fremige ne heora freondum ne heom 
21.27.114: nis nanum menn nu cuð ne cucum ne deadum ne nanum gesceafte swa swa se hælend sæde hwænne se miccla dom eallum mannum becume 
21.27.115: forðam þe god sylf gesceop gesceafta swa swa he wolde be nanes oþres dihte 
21.27.116: ne eac se dæg ne cymð þyssere worulde geendunge be æniges mannes ræde ac þurh his anes foresceawunge þe ealle þing gesceop 
21.27.117: ure hælend sæde him sylf be þam dæge þæt woruldmenn bytliað and begað heora bigleofan and heora tilunge 
21.27.118: and wæpmenn wifiað and wifmenn ceorliað oþþæt se miccla dæg eallum mannum becymð 
21.27.119: and se hælend sylf cymð mid his scinendum englum 
21.27.120: and seo sunne forswyrcð and soðlice se mona for ðam ormætan leohte þæs ælmihtigan drihtenes 
21.27.121: understandaþ nu menn hu micel miht is on criste þonne seo sunne and se mona ne magon syllan nan leoht for ðam godcundan leohte þe gæð of ðam hælende 
21.27.122: engla werod berað þa beorhtan rode him ætforan 
21.27.123: and his slagan geseoð hwæne hi ofslogon ær 
21.27.124: and he æteoweð þa wunda gewisslice heom 
21.27.125: þonne wepað þa synfullan and swyðe heofiað þa ðe on heora life þone hælend forsawon 
21.27.126: and oncnawað heora synna mid sorhfullum mode 
21.27.127: þonne ofergæð an fyr ealle þas woruld 
21.27.128: and se engel blæwð þa seofoðan byman 
21.27.129: þæt is seo æftemeste 
21.27.130: and ealle menn arisað þe æfre wurdon on life mid lichaman cuce 
21.27.131: and eallswa hraðe beoð þa cuce þe cumað þonne of helle swa swa ða libbendan beoð gemette 
21.27.132: ða cucan beoð ofslagene sona mid þam fyre 
21.27.133: ac hi beoð þærrihte eft acucode on ecum lichaman swa swa ða oþre 
21.27.134: and hi ealle þonne beoð on anre ylde syððan 
21.27.135: on þære ylde þe crist wæs þa ða he ðrowode 
21.27.136: wæron hi on ylde deade wæron hi on cildhade 
21.27.137: ælc mann hæfð swaðeah his agene lencge on þære micelnysse þe he mann wæs ær oþþe he beon sceolde gif he fullweoxe se ðe on cildhade oþþe samweaxen gewat 
21.27.138: swa swa god gesceop on sawle and on lichaman ge wæpmenn ge wifmenn and geworhte hi to menn 
21.27.139: and ægðerne had eft syððan alysde 
21.27.140: swa he eac on domesdæg of deaþe hi arærð ge weras ge wif 
21.27.141: and hi wuniað æfre swa butan ælcere galnysse ge gode ge yfele 
21.27.142: and nan wer syððan ne gewifað næfre ne wif ne geceorlað ne hi cild gestrynað 
21.27.143: ne þa halgan ne beoð þe to heofonum sceolon on ænigre awyrdnysse oþþe wannhale oððe aneagede þeah þe he ær wære lama on his life 
21.27.144: ac his lima beoð him ealle ansunde on scinendre beorhtnysse and grapigendlice on þam gastlican lichaman 
21.27.145: þa wiðercorenan soðlice þe wuniað æfre on suslum hwæt sceal heom ænig wlite on þam sweartan fyre þonne hi æfre heofiað and egeslice gristbitiað 
21.27.146: and woldon gif hi mihton gewurðon to nahte oþþe beon deade 
21.27.147: ac hi ne beoð swaðeah 
21.27.148: ne hi of ðam witum ne magon wurdon æfre alysede 
21.27.149: ælc mann sceal arisan þonne þe æfre on life wæs  
21.27.150: wære he on wætere adruncen oþþe hine wilde deor æton 
21.27.151: oþþe hine fyr forbærnde færlice to duste and þæt dust wære toworpen mid blædum 
21.27.152: swaðeah se ælmihtiga god mæg hine eft aræran se ðe ealle þas woruld geworhte of nahte 
21.27.153: and se ðe þyses ne gelyfð ne byð his geleafa naht 
21.27.154: man bewint þone deadan gewunelice mid reafe 
21.27.155: ac þæt reaf ne arist na ðe raðor mid þam menn 
21.27.156: forðam þe he ne behofað þæs huxlican reafes ac þære gastlican gyrlan þe him god foresceawað 
21.27.157: god asent þonne his englas and hi gegaderiað him to ealle his gecorenan of eallum middangearde 
21.27.158: and standaþ þa godan men on godes swyðran hand and þa wiðercorenan on his wynstran hand 
21.27.159: þonne sitt se hælend on his heofonlican þrymsetle mihtig and wuldorfull and milde þam godum egeslic and angrislic þam earmum synfullum 
21.27.160: and ealle menn geseoð swutelice þone hælend on þære menniscnysse 
21.27.161: ac ne moton swaðeah þa earman synfullan geseon his godcundnysse 
21.27.162: þa godan ana geseoð þa godcundnysse 
21.27.163: his twelf apostolas þe him folgodon on life sittað þonne eac on twelf domsetlum 
21.27.164: and ealle þa halgan weras þe ðas woruld forleton and woruldlice æhta mid ealle forsawon sittað on domsetlum soðlice mid him 
21.27.165: and hi mid þam hælende mancynne þonne demaþ 
21.27.166: ðær beoð feower gefylcea on þam micclan folce 
21.27.167: þæt forme gefylce bið þæt þe we her foresædon þe sittað mid þam hælende on heora heahsetlum 
21.27.168: him ne bið na gedemed ac hi demað mid criste eallum oþrum mannum mihtelice on wuldre 
21.27.169: ðæt oþer werod bið þæra woruldmanna þe on godum weorcum gode ær gecwemdon and mid ælmesdædum geearnodon æt gode þa heofonlican wununge and þæt ece wuldor 
21.27.170: hi ne demað nanum menn ac heom byð gedemed swa þæt hi habbað heofonan rices wuldor 
21.27.171: ðæt þridde werod byð witodlice þonne þæra cristenra manna þe cuðon heora geleafan ac hi gremedon god mid gramlicum dædum and fulice leofodon on fulum synnum æfre 
21.27.172: þæt syndon morðslagan and mandædan and unmæðfulle gytseras 
21.27.173: wigleras and wiccan and unlybwyrhtan 
21.27.174: þeofas and ðeodscaþan ryperas and reaferas and þa reðan drymenn 
21.27.175: þa forsworenan menn and þa swicolan weddlogan 
21.27.176: þa fulan forligras and þa fracodan myltestran þe acwellað heora cild ær ðam þe hit cuð beo mannum 
21.27.177: hi ne dydon nan god gode to wurðmynte ne nane ælmessan ac geendedon on synnum 
21.27.178: heom bið þonne gedemed mid þam deofle to helle 
21.27.179: ðæt feorðe gefylce byð þæra fulra hæþenra manna þe nane cyððe næfdon to þam heofonlican gode ne cristes geleafan ne cuþon on heora life 
21.27.180: hi adrugon heora lif on deofles biggengum and hi butan godes æ æfre syngodon 
21.27.181: and eft butan godes æ on ecnysse forwurþað mid þam leasum cristenum æfre cwylmigende 
21.27.182: witodlice ne mæg þonne nan mann on domesdæg nahwar beon behydd 
21.27.183: ac ealle hi beoð þær þe æfre cuce wæron 
21.27.184: and þær beoð æteowde ure ealra geþohtas and ealle ure dæda eallum þam werode 
21.27.185: and þæt þe ær byð gebet ne bið þær na æteowed 
21.27.186: ac þa ungebettan synna beoð þær geswutelode 
21.27.187: hi beoð þonne ofsceomode and sorhfulle on mode þæt hi ær noldon andettan heora synna and dædbote gedon be heora lareowes dihte 
21.27.188: þær beoð ealle gelice ge se hlaford ge se ðeowa se rica and se heana on þam rihtan dome 
21.27.189: and þær nan mann ne mæg ne ne mot habban nane gewitnesse þe hine betelle 
21.27.190: forðam þe his dæda beoð undigele þonne eallum mannum 
21.27.191: þonne cwyð se hælend of his halgum þrymsetle to þam godum cristenum þe godes willan gefremedon þe standaþ on his swyðran þus secgende heom to 
21.27.192: uenite benedicti patris mei et cetera 
21.27.193: cumað ge gebletsode to mines fæder rice and habbað þæt rice þe eow gegearcod wæs fram þam forman anginne þyssere worulde 
21.27.194: me hingrode soðlice and ge me gereordodon 
21.27.195: eft þa ða me þyrste ge seoldon me drincan 
21.27.196: eac ic wæs cuma and ge me underfengon 
21.27.197: ic wæs eac swylce nacod and ge me scryddon 
21.27.198: ic wæs eac swylce untrum and ge me geneosodon 
21.27.199: on cwearterne ic wæs and ge comon to me 
21.27.200: þonne andswariað hi þam arfæstan deman þus 
21.27.201: eala þu drihten leof hwænne gesawe we ðe hungrine and we ðe feddon 
21.27.202: oþþe eft þurstigne and we ðe sealdon drincan 
21.27.203: oþþe hwænne wære ðu cuma and we ðe underfengon 
21.27.204: oððe hwænne wære ðu unscrydd and we ðe scryddon 
21.27.205: oþþe hwænne wære ðu untrum and we ðe geneosodon 
21.27.206: oþþe on cwearterne and we ðe comon to 
21.27.207: þonne andswarað se hælend þam arfæstum and cwyð soð ic eow secge þæt ge me sylfum dydon þas foresædan þing swa oft swa ge hi dydon anum of ðysum lytlingum minra gebroðra 
21.27.208: ðæt is soðlice swa to understandenne swa oft swa ge ælmessan dydon anum lytlan ðearfan of cristenum mannum þæt ge dydon criste 
21.27.209: forðam þe crist sylf is cristenra manna heafod and eft þa cristenan syndon cristes lima 
21.27.210: þonne cwyð se dema eft to þam dreorian heape þe stent on his wynstran hand gewitað heonon fram me ge awyrgedan into þam ecan fyre þe is ðam deofle gegearcod and eallum his englum 
21.27.211: me hingrode soðlice and ge me ne gereordodon 
21.27.212: eft ic wæs þurstig and ge me ne scencton 
21.27.213: eac ic wæs cuma and ge me ne underfengon 
21.27.214: ic wæs eac swylce unscrydd nolde ge me scrydan 
21.27.215: ic wæs eac untrum and on cwearterne ne comon ge to me 
21.27.216: ðonne andwyrdaþ þa synfullan þam soðan deman þus 
21.27.217: eala ðu soða drihten hwænne gesawe we ðe hungrine oþþe þurstigne cuman oþþe nacodne oððe untrumne on cwearterne and we ne þenodon þe 
21.27.218: þonne andwyrt se dema þam earman forscildegodon 
21.27.219: soð ic eow secge me sylfum ge his forwyrndon swa oft swa ge his forwyrndon anum of þysum lytlum 
21.27.220: þonne gewitað þa earmingas and þa arleasan synfullan into þam ecan wite mid þam awyrgedan deofle 
21.27.221: and þa rihtwisan farað forð mid þam hælende into þam ecan life mid his engla weredum 
21.27.222: uton we nu ealle gemænelice ealle þas ðing geornlice geþæncan and to urum drihtne eallum mode gecyrran þe us mildheortlice þurh þone witigan toclypede and cwæð 
21.27.223: gecyrrað to me and ic gecyrre to eow 
21.27.224: and eft he cwæð 
21.27.225: nelle ic þæs synfullan mannes deað ac ic wille þæt he gecyrre and ecelice libbe 
21.27.226: is us nu eallum gemænelice micel neod and þearf þæt we geornlice biddan urne leofan drihten mid fæstenum and mid ælmesdædum 
21.27.227: and mid singalum gebedum and mid ealra goddra weorca bigencum 
21.27.228: þæt he us þises andweardan lifes gesundfulnessa geunne 
21.27.229: and þæs ecan lifes eadigan myrcða getiþie 
21.27.230: þær god ælmihtig sylf mid eallum his halgum wulderfullice leofað and rixað a butan ende amen 

