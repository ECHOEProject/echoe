333.26.1: men þa leofestan þis sinden halige dagas mid eallum cristenum folce and swa cwæð se halga lareow 
333.26.2: hwet we gemunan magan þæt we oft gehyrdon secgan 
333.26.3: forhwon wise men þurh haliges gastes gife gesetton þas halige gangdagas þry to festenne and on to gangenne æfter þære halegan drihtnes rode and to his haligra reliquium 
333.26.4: þa nu forð geborene sindon geond eall middaneard fram geleafullum mannum 
333.26.5: togeanes his halgan upstige þe nu on þunresdæg biþ 
333.26.6: þæt he his þone halgan lichaman ahof up in heofene hyhðo 
333.26.7: and he fore ure lufan deað geþrowade and geræfnode 
333.26.8: and þurh his mægenþrim he æft of deaþe aras 
333.26.9: and his gingrum hine ætywde 
333.26.10: and hy mungode þere gastlican lare þe he hym ær his þrowunge segde 
333.26.11: and þry and þrittig wintra on þissum middangearde he wæs 
333.26.12: æghyl ces godes bysene he onstalde 
333.26.13: and forþon mid menniscum lichoman he hine gegerode ofer his godcundnesse þæt he eac þurh þæt manum forgeafe þæt hi þe eþelicor ingang hæfdon 
333.26.14: forþon we sceolon biddan hine for his þera haligan roda weorþunga and his upstige þe nu to morgen biþ 
333.26.15: and ealle halgan we sceolan biddan þæt hi mid us eac bidden ælmihtigne drihten þone ecan cyning þæt he us gescilde wið gedwolan and wið deofolgyld and wið heþene þeoda 
333.26.16: and wið arleasum hungre and heregunge 
333.26.17: and þæt he us sibbe forgife and smyltnesse lifes 
333.26.18: and eac swylce we hine biddan þæt he us gescilde wið grimnesse misenlicra yfela and wita þara þe he on middangeard sendeþ for manfulra manna synnum 
333.26.19: to þissum dagum þurh haligne gast þis fæsten and þas gangdagas geset weron 
333.26.20: swa we oft on bocum gehyrdon secgan and swylce mid þere halgan þrinnesse and rode and mid his halegra reliquium þe we mid gangað we sceolan mid halgum sangum bletsian ure land 
333.26.21: and drihten bidden þæt þa wæstmas þe on eorðan syndon geþeon motan mannum to gode and to helpe 
333.26.22: uton we hine nu georne biddan nu he us forgeaf þæt we þissere tide gebidan moston þæt he us his yrre fram ahwyrfe 
333.26.23: and his mildheortnesse us to læte on eallum urum life ge on þissum andweardan ge on þam toweardan 

333.26.24: men þa leofestan gehyrað lifes bebodu 
333.26.25: and þa ecan lare lustlice onfoð 
333.26.26: and ongytað þone cwide þes soþan dæman þe we bedydrian ne magon 
333.26.27: forþon drihten þus cweð 
333.26.28: se þe oferhogeð þone lareow ondrede he him þone heofonlican deman 
333.26.29: þæt is drihten god 
333.26.30: his leorneras weron lareowas genemnede 
333.26.31: forþon hi us þa halgan lare of godes bocum secgað 
333.26.32: and þes heofoncundan cyninges tocyme bodiað 
333.26.33: forþon þe he cymeþ to demanne eallum middangearde 
333.26.34: forþon þone soþan deman urne drihten we us ondredon sceolan 
333.26.35: and for his dome we sceolan forhtian 
333.26.36: and þone micclan and þone langan domesdæg warnian we us ær þon þe he cume 
333.26.37: and tilian we georne þæt we þonne gemette synd on godum weorcum and dædum 
333.26.38: forþon þe þæt is se myccla drihtnes domesdæg and ealles mancynnes 
333.26.39: þæt is yrmþe dæg and gnornunge dæg 
333.26.40: and unrotnesse dæg 
333.26.41: and cwanunge dæg and nearonesse dæg 
333.26.42: and bytternesse dæg and earfoðnesse dæg 
333.26.43: and gesomnunga dæg heofonwara and eorðwara and helwara 
333.26.44: and þæt is gewrixles dæg lichaman and sawla 
333.26.45: and ne bið nænig mægþ þæs mycclan mancynnes gegaderod on þam dæge þæt hine þer gescyldan mæge 
333.26.46: ne þa snyttero ne þa gleawnes ne nænig man nah swa mycel rice on þissum middanearde þæt he hine þær beladian mage beforan þare andweardnesse þera halgan þrinnesse 
333.26.47: ðæt is cyðnesse dæg ealles mancynnes þurh gesceafte fyres and wæteres and windes and þunorrade swiðe strang 
333.26.48: þæt is bemena dæg and hire leoðringa 
333.26.49: þysne dæg we us on mycelre rernesse toweardne ongytan magon be mænifealdum þingum þe us oft and gelome he cyþað 
333.26.50: be þam dæge drihten sylf cweð arisaþ þeod wið þeode and rice wið rice 
333.26.51: þonne bið þær þeoda geþring and mænigfeald reohnes geond mænig stowa 
333.26.52: þas eorðlican tacnu we nu gewordene oft sceawiað 
333.26.53: þonne geweorðaþ þas tacnu syfon dagum ær þam dome 
333.26.54: on þam ærestan domesdæges tacne bið mycel stefen gehyred of þam heofones tungle se hateþ firmamentum 
333.26.55: and blodig wolcn astigaþ norþan 
333.26.56: and mycele þunorrade 
333.26.57: and lygytu blycetaþ 
333.26.58: and þæt wolcn bærneþ ealne heofen 
333.26.59: and hit þonne onginnaþ rinan blodigan regne 
333.26.60: on þam æfteran dæge stefen biþ gehyred of heofonum 
333.26.61: and eorðe bið onhrered 
333.26.62: and heofoncund leoht oferhæfð ealne middaneard oþ þes dæges æfen 
333.26.63: on þam þriddan dæge æt þere æfteran tide þæs dæges on heofonum ætyweð fyren tacen 
333.26.64: and of eorðan deopnesse astigeð mycel sweflen lyge 
333.26.65: and æt þam feower healfum þisses middaneardes se heofon tobersteþ 
333.26.66: and mycel sweg cymþ and gesweorc 
333.26.67: and of helle astigeþ mycel dymnesse and fulnesse stenc and oferhæfð þas eorðan ane tide dæges 
333.26.68: þonne ongytað synfulle men hore forwyrð and forwyrhtu 
333.26.69: on þam feorþan dæge fram norðdæle þisses middaneardes mycel hream astigð hellegasta 
333.26.70: þonne fealleð eall heþenra manna deofolgyld on þam dæge 
333.26.71: on þam fiftan dæge æt þære fiftan tide dæges mycel samnunga cumaþ and þunorrade swyþe mycele 
333.26.72: and steorran feallaþ of heofonum 
333.26.73: and þeostre bið swiþe mycel and þæt lyft biþ onhrered 
333.26.74: þonne ealle þeoda wiðsacaþ þisse worulde 
333.26.75: and hi ongitaþ þonne drihtnes mihte 
333.26.76: on þam sixtan dæge æt þere sixtan tide dæges þes heofon tohlyt fram eastdæle oþ þæne westdæl 
333.26.77: and eall engla werod cymþ ofer eorðan 
333.26.78: and sceadaþ þa soðfestan men fram þam arleasan 
333.26.79: þonne þa arleasan men fleoð þæt heofoncunde werod hi sylfe to behydenne on dunum and on beorgum 
333.26.80: and cweðaþ untun þu þe la eorþe and forswelh us þy les þe we fundene beon 
333.26.81: on þam seofoþan dæge æt þere seofoþan tide dæges bið domes tacen 
333.26.82: and æt þam feower healfum þisses middaneardes feower englas standaþ and blawaþ feower byman 
333.26.83: þonne befealdaþ þes heofon togædere swylce man ane boc betine 
333.26.84: and se sunne bið onwended on þeostru and se mona on blod 
333.26.85: and steorran of heofonum feallaþ 
333.26.86: and eall heofoncund mægen þonne onhrered bið 
333.26.87: drihten cymð þonne on micclum megenþrimme 
333.26.88: and fyr on his ansyne scineþ and blyceð 
333.26.89: and on his ymbhwyrfte bið swiþe mycel hrerenes 
333.26.90: þonne arisað ealle þa men þa þe mid gebregdnessum on deaþe swulton fram þam feower healfum þisses middangeardes 
333.26.91: þæt syndon þa þe on þissum life on fyre forbærnede wæron oþþe on wætere adrencte weron 
333.26.92: oþþe on rode ahangene weron oþþe on morþe ofslagene weron 
333.26.93: oþþe wilde deor fræton oþþe fugelas tobæron 
333.26.94: ealle þa þonne æt þera bymene stefne arisaþ and þurh fyres leoman to godes dome gaþ 
333.26.95: ðer ætstandaþ þusend þusend engla and mycel megen heahengla and ealle halige 
333.26.96: and soþfeste godes witegan and heahfæderas and apostolas 
333.26.97: ðonne ætyweð drihten þa rode þe he on þrowade 
333.26.98: and þer scineð leoht ofer eallne middangeard 
333.26.99: and he ætyweð þa wunda on his sidan 
333.26.100: and þæra nægla wunda swa þa on his handum and fotum þe he mid wes on rode gefæstnod swa blodig swa hi weron on þam forman dege 
333.26.101: ðonne cwið se eca cyning to anra gehwylcum 
333.26.102: men þa leofestan sege me hwet geworhtest þu oþþe hwet gecwede þu oþþe hwet gedydest þu 
333.26.103: syle wedd be þissum eallum þe ic for þe dyde and for þe þrowade 
333.26.104: ðonne andswaraþ se man urum drihtne and cwið 
333.26.105: nebbe ic ænig wedd to syllanne nimþe mine 
333.26.106: þonne bið boc ontyned on ansyne þes hexhstan cyninges 
333.26.107: on þere boc beoð awritene æghwylces mannes dæda eall þæt he to gode dyde oþþe to yfele gedyde on þisum middangeard 
333.26.108: þer se broþer þam oþrum ne mæg gehelpan ne se fæder þam suna ne þa neahmagas 
333.26.109: ne þa madmgestreon ne þysse worulde æhta ænigne man þer gescyldan ne mæg oþrum 
333.26.110: ac drihten geldeþ anra gehwylcum men æfter his sylfes gewyrhtum 
333.26.111: þonne soþfeste and gecorene men forð beraþ heora wuruca hyrsumnesse 
333.26.112: and drihtnes halige martiras heora þrowunga and þæra carcerna nearownessa 
333.26.113: and manige earfoðe þe hi adrigon for drihtnes naman 
333.26.114: gehadode men beraþ heora hyrsumnesse and forwyrnednesse þyssa woruldlicra þinga 
333.26.115: and heora þa singalan weccan and þa drihtenlican bebodu and hyra þa gastlican þeowdomas 
333.26.116: læwede men þa þe her rihtlice hyra lif libbaþ hi berað heora ælmesdæda and hluttor lif and clene on ansyne þes hehstan scyppendes 
333.26.117: ðonne cwið se eca cyning 
333.26.118: uenite benedicti patris mei percipite regnum quod uobis paratum est ab origine mundi 
333.26.119: cume ge gebletsode mines feder and onfoð þæt rice þæt eow is gearu imaced of frumþa þissere worulde 
333.26.120: ðonne þa arleasan and þa synfullan hi berað nearowne wæstm and sceandfulne on ansyne þes heahstan scyppendes 
333.26.121: ðonne cwið se heofona drihten discedite a me maledicti in ignem æternum fare ge fram me awyrigde 
333.26.122: and hi þonne ahwyrfaþ fram haligra manna dreame 
333.26.123: and swiþe heofigende hellewitu secaþ 
333.26.124: þær is deað butan life and þeostru buton leohte 
333.26.125: and hreow buton frofre and yrmþe buton ende 
333.26.126: ðer ne ongit se feder þone sunu ne se sunu þone fæder ne wurðaþ 
333.26.127: ne seo dohter þa modor ne lufað 
333.26.128: ne seo moder þa dohter ne miltsað 
333.26.129: ac anra gehwylc his sylfes yrmþa heofað 
333.26.130: forþon þe hellefyr nefre ne biþ adwesced 
333.26.131: ac a þa dracan and þa wyrmas þara arleasra manna sawla slitað 
333.26.132: and hi nefre ne beoð sweltenda 
333.26.133: ðer is eagena wop and toþa gristbitung 
333.26.134: and þer is welera þurst wita stow 
333.26.135: of þissum tintregum men þa leofestan tilien we us to gescyldene and us gewarnigen þa hwile þe we lifes leoht habban moton 
333.26.136: þe læs us feringa þas þeostru forgripen 
333.26.137: and mid geornfullum mode tyligen we ure sylfra swa lange swa we libbon moton 
333.26.138: mid godum dedum to gewyrcenne þæt we heofona rice geearnian moten mid urum drihtene and eallum his halgum 
333.26.139: ðer is ece bliss and engla sangum geswiþerod 
333.26.140: and unasecgendlic gefea and godes lof 
333.26.141: and unawendedlic wynsumnyss and se soþe fegernes 
333.26.142: swa us cyðde sanctus iohannes se drihtnes dyrling 
333.26.143: he sceawode heofona rices wuldor and he on heofonum wes 
333.26.144: and he cweð ic geseo niwne heofon and niwe eorþan and þa halgan ceastre ierusalem 
333.26.145: þæt is paradisum 
333.26.146: seo wes fram gode gefretewod and heo wes befangen mid swiþe micclon wealle 
333.26.147: and twelf gatu weron on þere ceastre 
333.26.148: þa wæron geworhte of twelf cynna gymmum 
333.26.149: and seo ceastre wes ymbeseald mid godes beorhtnesse 
333.26.150: and hire staþol wes of eallum deorwyrþum stanum gefretewod 
333.26.151: and hyra worþigas weron þes hluttrestan goldes 
333.26.152: and on þere ceastre sunne ne lihteð ne mona 
333.26.153: ac godes beorhtnesse hi onlihteð 
333.26.154: and seo beorhtnes wes þæt soþe lamb 
333.26.155: þæt wes se ælmihtiga drihten 
333.26.156: þer ineodon ealle þeode and eorðcyningas 
333.26.157: hi comon and gesegon godes wuldor and his megenþrim 
333.26.158: and hi saldon gode weorþunga 
333.26.159: and æfter þon cweð sanctus iohannes 
333.26.160: ic geseah men gangan of eallum þeodum 
333.26.161: þa weron beswapene ealle mid hwitum ræglum 
333.26.162: and clypodon and cwedon sy helo urum drihtne and þanc þe sitteð ofer þissum heahsettle 
333.26.163: forðon us is mycel neodþearf men þa leofestan þæt we bidden þa heofoncundan gesamnunge þæt hi us eac þingian to þam ælmihtigan drihtne and sanctus michael þone heahengel 
333.26.164: uton we us on fultum cigen se is hyrde neorxnawonges and ebrea þeoda 
333.26.165: and æghwilces godes mannes sawle he geweald hæfð 
333.26.166: and he nefre hy ne forlæt ær he hi gebringe beforan drihtnes heahsettle 
333.26.167: and þer he is and weardaþ ealra halegra sawla and seo ece bliss unasecgendlic on heofona rice 
333.26.168: and þæt herigendlice rice 
333.26.169: and þæt smylte and þæt gesibsume þæt god hæfð gegearcod his halgum and mid his megenþrimm gefretewod 
333.26.170: men þa leofestan herigen we nu þone ælmihtigan drihten 
333.26.171: and lufien we hine and wurþian 
333.26.172: he is cyning ealra cyninga 
333.26.173: and he is scyppend ealra gesceafta gesegenlicra and ungesegenlicra 
333.26.174: and he is fegerest ealra blostma 
333.26.175: and he is snottro þære soþan lufe 
333.26.176: and he is engla symbelnes 
333.26.177: and he is wuldor þæra eadigra apostola 
333.26.178: and he is leoht þæra haligra martira 
333.26.179: and he is neorxnawanges ece gefea 
333.26.180: and he is helo ealra untrumra 
333.26.181: and he is alysend þæra gehæftendra 
333.26.182: and he is ealra þinga leoht and ealra tida 
333.26.183: bidden we nu men þa leofestan urne drihten wuldres kyning þæt he us gehwyrfe to his mildan willan 
333.26.184: and he sy ure mildsigend and ure frefrigend to his mildheortnesse 
333.26.185: þæt he us gelæde þær we on þam ecan gefean beon moton mid him 
333.26.186: and mid eallum halgum wunian on wuldre and on weorðmynte 
333.26.187: he is drihten sylfa se þe leofað and rixað mid suna and mid þam halgan gaste a butan æghwylcum ende amen 

