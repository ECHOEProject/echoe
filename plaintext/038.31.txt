in sabbato sancto 

38.31.1: men ða leofestan we magon hwilcumhwega worðum secgan be þære arwurðnysse þisse halgan tide and þises halgan dæges þe nu þises morgenes andweard bið 
38.31.2: and þeah þe us sin ealle þa halgan drihtenlican tida and eac his þæra haligra þe ðe ymb twelf monað beoð mid hea lofe to wurðienne and to wuldrigenne 
38.31.3: swaðeahhwæðere þeos is ofer ealle oðre heah and halig and geond eallne middaneard on drihtenlicum ciricum rihtlicost and healicost to wurðigenne 
38.31.4: we wurðedon ær to middanwintra æt geolum þæne drihtenlican gebyrdtide þa he us luflice and eadmodlice hider on middaneard gesohte on menniscum hade and on menniscum lichaman 
38.31.5: þonne wæs on þas halgan tid þe we nu on andweardnysse wurðiað þæt ure mildheorte drihten mancynne swa cuðlice gecydde lif æfter deaðe 
38.31.6: and eall þæt he ær beforan þurh his þa halgan witegan and bec toweard sæde and gehete he þæt þonne nu on þisse wundorlican symbelnysse openlice gecydde þurh his sylfes lichaman ærist þe he ær onfeng to his godcundnysse and eac þurh manegra oðera haligra manna þa ðe eac mid him of deaðe arison 
38.31.7: swa sanctus matheus be þam cwæð 
38.31.8: multa corpora sanctorum qui dormierunt surrexerunt cum christo 
38.31.9: þætte efne mænige lichaman haligra manna þa ðe miccle ær forðferede wæron mid urum drihtne of byrgenum arison and forð eodon 
38.31.10: and hi þær manegum mannum on hierusalem æteowdon and him wið spræcon 
38.31.11: þonne segð sanctus matheus se godspellere þas halgan rædinge be þære gerynelican arwurðnysse drihtnes æristes hu seo geworden wæs and þus cwæð 
38.31.12: uespere autem sabbati quæ lucessit in primo sabbati uenit maria magdalene et altæra maria uidere sepulchrum 
38.31.13: he cwæð on þam æfenne þæs ræstendæges se ðe lihteð on þone æræstan restendæge þa com maria seo magdalenisce and oðer maria þæt wæs cristes lichamlice modor to ðære byrgenne 
38.31.14: and þa wæs micel eorðstyrung geworden þa se drihtenlica ærist gelamp 
38.31.15: and drihtnes engel astah of heofonum and eode to ðære byrgenne 
38.31.16: and þone stan aweg awylede þe seo byrgen mid behlided wæs and he þa gesæt ofer þam stane 
38.31.17: erat autem aspectus eius sicut fulgur et uestimenta eius sicut nix 
38.31.18: þæs engles ansyn wæs swa beorht and swa egeslic swa lygettu and his hrægelu wæron swa hwite swa snaw 
38.31.19: and for þam egesan þæs engles ansynes þa weardas wæron afærede and ablicgede and efne swa forhte swilce hi deade wæron 
38.31.20: respondens autem angelus dixit mulieribus nolite timere uos 
38.31.21: þa andswarode se engel and cwæð to ðam halgan wifmannum ne ondrædað eow 
38.31.22: ic wat þæt ge secað þone nazareniscan hælend þe for manna lufan ahangan wæs 
38.31.23: nis he her þurh lichamlice anweardnysse ac he aras swa he ær sylfa sæde þæt he þam þriddan dæge of deaðe arisan wolde 
38.31.24: uenite et uidete locum ubi positus erat dominus 
38.31.25: cumað hider he cwæð and geseoð þa stowe þe se drihtenlica lichama on geset wæs 
38.31.26: and gangað þonne hraðe and secgað his þegnum þæt seo ærist is soðlice geworden and þæt hi faren on galileam þæt þeodland þær hi hine ærest geseon sceolon swa ic eow nu secge 
38.31.27: þa dydon þa halgan wif swa him se engel bebead and eodon fram ðære byrgenne mid egsan and mid fyrhtum and mid micclum gefean 
38.31.28: þa com he crist him togeanes and grette hi þa and him to cwæð wesað hale 
38.31.29: þa eodon þa halgan wif to criste and hine be his fotum genamon and him to gebædon 
38.31.30: þa cwæð crist to heom ne ondrædað ge eow ac gað nu and secgað minum gebroðrum þæt hi faran on galileam þær hi ærest me geseon sceolon 
38.31.31: nu we gehyrdon þas halgan rædinge synderlice reccan and secgan 
38.31.32: uton eac nu þone traht þærto gehyran and ofer cwæðan þæt we þy eðelicor magon ongytan hu þis eall gedon and geworden wære 

38.31.33: hwæt we gehyrdon þæt se godspellere cwæð þæt sancta maria cristes lichamlice modor and þa oðre wifmen þa ðe eac mid hyre wæron þæt hi to ðære byrgenne comon þy æfenne þæs restedæges se ðe lihteð on þæne ærestan restedæg 
38.31.34: he mihte cwæðan þy dæge þe nu todæg is 
38.31.35: swa marcus se oðer godspellere cwæð orto iam sole þæt hit wære æt sunnan upgange 
38.31.36: lucas cwæð ualde diluculo þæt hit wære swiðe ær on merigen 
38.31.37: þonne cwæð iohannes cum adhuc tenebre essent þæt þa gyta wæron þystru þa ða halgan wif to ðære byrgenne comon and þone drihtlican ærist gewordene gesawon 
38.31.38: næs þæt æniges liges tacn þeah þe þa godspelleras þæt sumum wordum todældon and swa ungelice cwædon 
38.31.39: ac heora æghwilc þæs soð sæde forðan ðe heo sancta maria and þa oðre wifmen þa ðe eac mid hyre wæron ealle þa niht wacedon and gelomlice to ðære byrgenne eodon and eft fram 
38.31.40: for ðære micclan lufan þe hi to drihtne hæfdon and eac for ðam hihte þæs æristes þe crist him ær toweard sæde þæt æfter his þrowunge gewurðan sceolde 
38.31.41: hi þreo ealle þæt gelice sædon and on anum andgyte þeah þe hi mid sumum wordum to cwædon 
38.31.42: hwæt we witon þonne hit on merigen ærest dagian onginneð þæt þonne gyt beoð þystru 
38.31.43: hwæt þæt þonne bið eac swilce swiðe ær on merigene ge efne æt sunnan upgange 
38.31.44: forðan þæt leoht and seo dagung hwanon cymð þæt elles butan of þære sunnan þeah þe we þonne gyt þa sunnan sylfe geseon ne magon 
38.31.45: forðan seo sunne hafað þonne mid þan heofone þas eorðan utan ymbswifen and ymbcyrred 
38.31.46: þonne astihþ heo þanun eastan up swa we geseon magon 
38.31.47: ac sanctus matheus ana þæt deagollice and gerynelice spræc and cwæð þæt hit wære þy æfenne þæs ræstendæges 
38.31.48: and wæs swaþeahhwæðere on ærnemerigen swa þa oðre godspelleras sædon 
38.31.49: ac forðan he þæt cwæð þæt hit þa wæs þære nihte æfen swa þæs dæges efen bið þonne seo cymð swa þonne bið eac þære nihte æfen þonne se dæg cymð 
38.31.50: uespere autem sabbati he cwæð þy æfene þæs ræstendæges se ðe lihteð on þone ærestan ræstedæg 
38.31.51: hwæt we witon symble þonne hit æfnað þonne þeostrað hit næs na leohtað and þæt leoht wanað næs na weaxeð 
38.31.52: sanctus matheus þæt ana deagollice and gerynelice spræc be þære weorþunge þære halgan nihte þe toniht wæs efne swa swa heo eall gastlice onlihted beon sceolde þurh þa gefealican gewyrde þære drihtenlican æristes þe on þissere halgan nihte ende geworden wæs þa hit dagian ongan 
38.31.53: hwæt we þæt witun and eac leorniað þætte ær beforan æt frymðe worulde seo niht symble filigde þone dæg æfter þære endebyrdnysse þe hi on frymðe on gesceapene wæron 
38.31.54: ac þa seo drihtenlice ærist gewearð on þisse halgan nihte ufenwearde þa wæs syððan a þurh þæt seo endebyrdnyss oncyrred þæra tida and syððan a se dæg filigde þa niht 
38.31.55: swa we nu ðas drihtenlican niht nemniað sunnanniht and þonne eft on merigen þone dæg hatað sunnandæg 
38.31.56: and we swa eal þæt gerim þæra daga æfter ðære endebyrdnysse tellað 
38.31.57: is þæt micel tacnung gastlicra þinga seo oncyrrednys þæra tida 
38.31.58: forðan mancyn wæs æt frymðe þisse worulde efne swa hit on lihte and on dæge gesceapen and geseted wære þa ure drihten þa menniscan gecynd to hys sylfes anlicnysse gesceop on wisdome and on foreþanculnysse 
38.31.59: ac syððan mancyn þa eft æfter þan on deofolgild gecyrdon and þurh mænigfealde synne fram heora scyppende gewitan þa wæs efne on ða anlicnysse swilce seo swearte niht æfter þam hluttran dæges leohtes come 
38.31.60: and syððan a þeostru þære ungeleafsumnysse on mancynne sæton 
38.31.61: oððæt se ælmihtiga god hine sylfne to ðam geeadmedde þæt he us hider on middaneard gesohte on menniscum hade and on menniscum lichaman 
38.31.62: he us þa æghwæðer ge mid wordum ge mid bysenum lærde hu we of synnum and of deofles anwealde cyrran sceoldon and eac helletintregu befleon and þæt heofoncunde wuldor begytan 
38.31.63: swa sanctus paulus se apostol cwæð 
38.31.64: nox precessit dies autem adpropinquabit 
38.31.65: he cwæð seo niht forð gewat þære ungeleafsumnysse ac nu se dæg genealæcð þæs soðan wisdomes 
38.31.66: uton us forðam fram awurpan ealra þeostra weorc and þæt man ealra yfelra dæda 
38.31.67: and uton us gegearwian and gefrætwian mid þam wæpnum þæs soðan leohtes þæt is mid drihtnes geleafan and mid godum dædum to ðan þæt we magon gangan bealdlice and arwurðlice swa swa on dæges leohte 
38.31.68: forðan se dæg byð symble getacnod to soðfæstes mannes life and seo niht to synfulles mannes life 
38.31.69: que lucescit in primo sabbati 
38.31.70: se ðe lihteð cwæð se godspellere on ðone æræstan ræstedæg 
38.31.71: hwæt is se æresta ræstedæg þe he on þam wordum mænde buton þæt hit wæs se halga drihtenlican dæg þe we nu sunnandæg nemniað 
38.31.72: forþan se wæs ærest daga on þisse niwan æ mancyne to ræste geboden for ðære arwurðnysse þæs drihtenlican æristes 
38.31.73: and se wæs eac ærest daga gesceapen æt frymðe worulde and ealle þa gastlican gewyrdu þa ðe syððan æfre on þysum middanearde mæste and hehste gewurdon ealle mæste þa gewurdon on þam drihtlican dæge þæt is on sunnandæge 
38.31.74: forðan æghwilc þæra manna se ðe þæne nu healdan nele mid are and mid ræste and on weorþunge þonne abrecð se godes æ and his haligra gesetnyssa þæt wæs on þisum dæge þe nu todæg is 
38.31.75: þæt sancta maria and þa halgan wifmen mid swetum wyrtum and mid deorwurðum smyrenyssum to ðære byrgenne comon þæt hi his þone halgan lichaman mid þam smyrian woldon þy læs he brosnian mihte 
38.31.76: mid þam hi getacnodon þæt we ealle on þone ilcan drihten gelyfað and on his naman andettað þæt we hine sceolon þurh halige lustas and þurh mænige halige dæda gelomlice secean and mid urum mode and geþance ofer ealle oðre þing to hicgan and to hihtan 
38.31.77: et ecce terre motus factus est magnus 
38.31.78: he cwæð on þam godspelle þæt þa wære micel eorðstyrung geworden þa seo drihtenlice ærist gelamp 
38.31.79: hwæt we þæt on godes bocum gesawen habbað and geræd þæt hwene ær beforan nu on ðisum frigedæge þa ure drihten for ealles mancynnes hælu deað geþrowade þæt þa eac micel tacn gewearð 
38.31.80: and þeos eorðe eall bifode and aforhtode for ðære micclan gewyrde 
38.31.81: and seo sunne sylf and ealle þa heofonlican tunglu heora leoht behyddon and þæt man and þæt morðor geseon noldon ne ne mihton þe her men on eorðan wið heora scippend fremedon 
38.31.82: ac efne æt middum dæge þa se dæg beorhtost and leohtost beon sceolde þa geþeostrode he and efne fæstlice genihtode ofer ealne middaneard fram middum dæge oð non 
38.31.83: on þan wæs getacnod and gecyþed hu þyostre and hu blinde þære iudeiscra manna heortan wæron þa ðe ures drihtnes tocyme ær toweardne sædon and on heora bocum geleornod hæfdon and hi þeahhwæðere swilc man and swilc morðor dydon 
38.31.84: swylce eac wæs on ðære eorðstyrunge getacnod þara eorðlicra heortan manna þa ðe þurh ungeleafsumnysse fram gode gewitene wæron þæt þa sceoldon beon eft þurh his þrowunge to hreowe and to bote gecyrrede and eft þurh hine sylfne to ecere hæle becvmon 
38.31.85: angelus enim domini descendit de cælo 
38.31.86: hwæt we gehyrdon þæt se godspellere cwæð þæt drihtnes engel come of heofonum and þa eode to ðære byrgene and þone stan aweg adyde þe seo drihtenlice byrgen mid betyned wæs and þa gesæt ofer þam stane 
38.31.87: næs na þæt se engel þyder to ðam come þæt he urum drihtne fultumian sceolde æt his æriste 
38.31.88: ac se ærist wæs geworden ær se engel þærto come 
38.31.89: ac to ðan he com þyder þæt he þæs drihtenlican æristes sceolde beon gewita and þæt mannum cyðan and secgan swa he þa dyde 
38.31.90: and eac to ðan þæt he þa byrgenne untynde and þone stan aweg adyde þæt men mihton tocnawan and þe eaðelicor ongytan þæt seo drihtenlice ærist soðlice geworden wære 
38.31.91: segð oðer godspellere þæt se stan wære swiðe micel þe ða iudeiscan þa byrgenne mid betyndon and gefæstnedan 
38.31.92: and þa æfter þan hi eodon to ðam unlædan gerefan þe pilatus wæs gehaten 
38.31.93: and brohton him feoh and þa on oll and on edwit swa bysmerlice be þam hælende spræcon and þus cwædon 
38.31.94: la leof we magon gemunan þæt se æswica cwæð þæt he wolde on þam þriddan dæge of deaðe arisan 
38.31.95: ac hat nu healdan his birgenne þy læs his þegnas cuman on niht þærto and hine forstelon 
38.31.96: and þonne syððan sy se neara gedwola wyrsa þonne se ærra 
38.31.97: tealdon hi earme and hi unlæde þæt se drihten and se wealdend mihte on byrgenne beon bemiðen and behyded þone þe ealle gesceafta ymbfon and ymbgripen ne magon 
38.31.98: et sedebat super eum he sæde se godspellere þæt se engel sæte ofer þam stane 
38.31.99: næs na þæt he werig wære forðan ðe he hine ær onweg adyde ac he mid his setle getacnode haligra manna ærist hu wlitige and hu wundorlice hi beoð æfter þyssere worulde 
38.31.100: forþan halige menn þeah þe hi nu ær her on worulde mænigfealde sorge and earfoðnysse þrowian swaðeahhwæðere him bið ece rest witudlice forgyfan syððan hi þis deadlice lif forlætað 
38.31.101: erat autem aspectus eius sicut fulgor et uestimenta eius sicut nix 
38.31.102: þæs engles ansyn cwæð se godspellere wæs swa beorht and swa egeslic swa ligetu and his hrægel wæs swa hwit swa snaw 
38.31.103: se engel getacnode mid his egeslican onsyne and mid his beorhtan gegyrlan þæt se drihten se þe he þa his ærist gewordene sæde þæt se nu hwænne swiðe egeslice and swiðe stranglice and swiðe heardlice on synfullum mannum heora leahtras and heora facenfullan dæda wricð and þæt he eac ealle his þa halgan swiðe arfæstlice and mildheortlice afrefrað 
38.31.104: and forðan se engel mid swa egeslicum onsyne ætiwde þæt þæra wearda mod sceolde beon þy forhtra þa ðe þa iudeiscan þær setton þe ða byrgenne healdan sceoldon 
38.31.105: swa swa hit on þisre halgan rædinge gecweden is þæt for ðam egesan þæs engles onsyne þa weardas wæron afærede and efne swa forhte gewordene swilce hi deade wæron 
38.31.106: uestimenta eius sicut nix 
38.31.107: he cwæð se godspellære þæt þæs engles hrægel wæs swa hwit swa snaw 
38.31.108: næs na þæs engles onsyn mid lichamlicum hrægle gegyred to þon þæt him þæs ænig þearf wære forðan þe hi ealle synd on gastlicre gecynde 
38.31.109: ac he mid his beorhtan gegyrlan getacnode hu wlitige and hu wundorlice þa eadigan sawla beoð æfter þysre worulde syððan hi þis deadlice lif forlætað 
38.31.110: swa sanctus iohannes se apostol cwæð 
38.31.111: data sunt illis stole albæ et dictum est illis ut requiescunt 
38.31.112: him beoð gesealde he cwæð syndrige gegyrlan and beorhte and him bið gecweden to þæt hi ræstan and geþyldige gebiden oððæt rim sy gefylled heora efenþeowa 
38.31.113: forðam he cwæð syndrige gegyrlan and hwite forðan halige men þonne hi of lichaman gangað þonne heora sawlan anne wuldor underfoð hi 
38.31.114: ac þonne þæt gewyrð on domesdæge þæt ure drihten æghwilcne lichaman of byrgenum awecð and forð lædeð and þa ylcan sawle sendað on þone lichaman þe him ær on wæs 
38.31.115: þonne onfoð hi syððan twyfealde eadignysse on heofona rice 
38.31.116: þæt is þonne þæt hi a syððan ecelice mid lichaman and mid sawle wuldres brucað ealle þa ðe ær mid lichaman gode þeowodon and heora lif mid rihte leofodon 
38.31.117: and forðan se engel hine on swa beorhtum gegyrelan æteowode þæt þæra haligra wifa mod sceolde beon þe unforhtra and þe swiðor afrefrod þe hi þyder mid geleafan and mid lufan to ðære byrgenne comon 
38.31.118: swa he forðam swiðe arwurðlice and mildheortlice to him spræc 
38.31.119: and hi lærde þæt hi næron to forhte ac þæt hi mid geleafan þam drihtnes þegnum þone ærist gewordene sæde 
38.31.120: and het hi faran on galileam on þæt þeodland þær hi hine ærest geseon sceoldon swa he ær his þrowunge sylf gesæd hæfde 
38.31.121: exierunt cito de monumento cum timore et gaudio magno 
38.31.122: hi þa eodon þa halgan wifmen swa him beboden wæs fram ðære byrgenne mid egsan and mid fyrhtu and eac mid geleafan and þæs hælendes þegnum þa drihtenlican æriste gewordene sædon 
38.31.123: þa com crist togeanes þam wifum and grette hi sona mid fægrum wordum and him cwæð to 
38.31.124: auete wesað hale 
38.31.125: ure se drihten getacnode on þam þæt æghwilc þæra manna þe nu on godum dædum gangan wile þæt æghwilcum þæra þurh his gyfe fultum ongean cymð and hine to ecum life gelædað 
38.31.126: he þa hi fægrum wordum grette and þus cwæð wesað hale 
38.31.127: efne swa swa he cwæde habbað sibbe and onfoð bletsunge 
38.31.128: and þæt witað þæt seo awyrgednys þe ða æræstan menn þurh heora agyltniysse geworhton and on mancynne gebrohtan þæt seo is nu adwæsced and adilgad þurh me and þurh minne ærist 
38.31.129: illi autem ascenderunt et tenuerunt pedes eius et adorauerunt eum 
38.31.130: þa eodon þa halgan wif to criste and hine be his fotum genamon and him to gebædon 
38.31.131: on þam wæs cuð þæt he hæfde soðne lichaman æfter his æriste þa hi hine hrinan mihton 
38.31.132: and hwene ær beforan segð þæt he ut of ðære byrgenne swa betynendre arise and ut eode 
38.31.133: on þam wæs gecyðed þæt his lichama wæs þa undeadlic æfter þære æriste þa he of ðære byrgenne swa betynedre ut gangan mihte 
38.31.134: and wæs se his lichama on þære ylcan gecynde þe he ær wæs ac he wæs swaðeahhwæðere wundorlicre geworden þurh þa undeadlicnysse 
38.31.135: respondens autem iesus mulieribus nolite timere 
38.31.136: þa cwæð crist to þam halgan wifum 
38.31.137: ne ondrædað eow ac gað and secgað minum broðrum þæt hi faran on galileam on þæt þeodland þær hi me sceolon geseon 
38.31.138: hwæt we nu magon on þysum wordum ongytan þa micclan eadmodnysse ures drihtnes þe he wið mancyn gecydde 
38.31.139: we men þe ðæs wyrðe ne syndon þæt we his þeowan synd gecwedene and he hwæðere us him to broðrum and to bearnum nemde 
38.31.140: is þæt swiðe micel ar and wurðmynt þæt we men magon beon gode sylfum to broðrum and to bearnum genemnode 
38.31.141: ac uton gemunan þæt we sceolon mid halgum dædum and mid soðfæstum us þone wurðmynt geearnian 
38.31.142: ealle þa ðe nu willað beon biliwite and mildheorte him betwynan and arfæste wið oðre men swa þæt hi habban godes lufe and manna rihtlice on heom 
38.31.143: ealle þa beoð þurh þæt gode sylfum to broðrum and to bearnum getealde and hi moton a on ecnysse ætforan cristes sylfes ansyne wunian and blissian 
38.31.144: swilce eac ealle þa ðe nu synne and mandæda fremmað and hi oferhidige and inwitfulle beoð and unarfulle wið oðre men and þeofet and unriht geligeru begangeð and earme men fornymað and fordemað ealle þa beoð þurh þæt deofle sylfum to broðrum and to bearnum gewordene 
38.31.145: uton eac gemunan gebroþor hu sarlice and hu geomorlice se ealda feond beswac ure þa ærestan yldran adam and euan and hi neorxnawonges fægernysse bereafode 
38.31.146: and hi mid his facne and onwite beswac and forlærde þæt hi on ðære byrignysse þæra beweredra blæda heora scippendes bebod þæs ælmihtiges godes forgægdon 
38.31.147: and þa þurh þæt of þam eadiglican life and of engla gesiðscipe on þas sarlican woruld and on þas niðerlican aworpene and onsende wurdon þe we nu on libbað and drohtniað 
38.31.148: ge efne se gylt gewearð to ðan grim mancynne þætte næs syððan æfre ænig mennisc lichama þætte ne sceolde deað þrowian 
38.31.149: ne þæt gyta sarlicre wæs þætte næs næfre nan to ðæs halig man on his life þæt he hwæðere to heofona rice moste faran ær þan ðe ðeos halige drihtnes æriste tid þe nu toweard is geworden wæs 
38.31.150: ac þa halgan men and þa gedefan þa ðe ær beforan þan gode and fulfremede wæron þonne hi of lichaman eodon þonne wæron hi on ræste gelædde 
38.31.151: næs na swaðeah on heofona rice ac hi þære frofre geonbidodon and to ðære hihtan hwænne se on middaneard come se ðe æghwæðer ge heom ðe ær wæron heofona rices duru vntynde 
38.31.152: ge þæt he þonne eac þam ðe nu gyta lifigenda on lichaman wæron þone weg cuðne and openne gedyde to heofona rice 
38.31.153: ure drihten þæt geara on þære ealdan æ his þam halgan gehet and him þone gefean and þa frofre toweard sæde þæt he us her on middanearde gesecan wolde on menniscum lichaman 
38.31.154: he þæt þa æt nextan swiðe arfæstlice and swiðe mildheortlice gefylde þa he sylf þurh his miclan mildheortnesse on þas halgan tid for mancynnes hælu deað geþrowade on þam frigedæge þe nu  
38.31.155: and he eft þæs þriddan dæges of deaðe aras on ðam arwurðan dæge þe nu todæg is 
38.31.156: and he þurh þæt eall mancyn of þam grimman þeowdome hellewites to ecum life and to ungeendadlicum friðe alysde and generode þa ðe on his lufan rihtlice awuniað and his bebodu fulfremedlice healdan willað 
38.31.157: forðan þæt is swiðe rihtlic and swiðe gedafenlicþæt æghwilc mennisc tunge þæs ælmihtigan drihtnes þrym and his micelnysse mid lofum and mid wurðmyntum herige and andette 
38.31.158: and uton nu cyrran to ura sylfra gewitnysse gyf we hwilce synne hæbben ungeandette and ungebette þæt we þonne þa clænlice geandettan 
38.31.159: and uton beon arfulle and mildheorte us betweonum and lufian us sylfe rihtlice and urne drihten ofer ealle oðre þing and manna gehwilc þurh hine sylfne god do 
38.31.160: ge æghwilc oðerne to gode tihte and lære forðan þæt is swiðe rihtlic þæt þa men þe þæs wilniað þæt hi god on ecere sibbe geseon þæt þa heom sin betwynan gesibsume 
38.31.161: arleasra manna þæt is þæt hi betweonum heom figen and hatigen forðan hi beoð deofles gewyrhtan and hi heora lif libbað him sylfum to sceande 
38.31.162: and efne swa hi heora feondum þurh heora synnum georner hyrað swa hi him æt nextan grimra geweorðað 
38.31.163: uton nu tilian mid godes fultume þæt we mid unwemre heortan and mid clænre ingewitnysse to drihtnes wigbede gangan moton on ðam haligan earsterlican freolse 
38.31.164: and þær þæs haligan husles onfon þæt us is her on middanearde geseald þæs ecan lifes to wedde and buton þæs weddes onfangennysse næfre ænig man godes rice gestigeð 
38.31.165: forðan æghwilc þæra manna þam rihtlice onfehþ ælc þæra onfehþ eces lifes wed and æghwilc þæra þe him unwyrþlice buton clænum mode to gedyrstlæcð þonne onfehþ se ftrængre godes fæhþu and ecere forwyrde wræce 
38.31.166: forðan we sceolon geþencan þa hwile þe we moton and hit on urum gewealde sy þæt we þa þing don þe us to ecere hæle gelimpan moton ær þan ðe us færinga deaðes þeostru fornime and forgripe 
38.31.167: and we ne sculon ut of godes huse gan ær þon se diacon þære mæssan ænde bodað 
38.31.168: uton gemunan þæt ure nænigum his goda æfter þisse worulde to fela ne þinceð þonne he þæra on ecnysse brucan sceal þe he ær on þeosse medmicclan tide for gode gedyde 
38.31.169: ne magon we on domesdæge þonne ure drihten gyldeð æghwilcum men æfter his sylfes gewyrhtum naðer ne gold ne seolfor for us syllan ne nane woruldspeda 
38.31.170: ac we þonne þæt deoreste wed agyfan sceolon manna gehwilc þæt is his sylfes lichaman and sawle 
38.31.171: uton la tilian þæt we þonne syn to life næs na to deaðe gedemde 
38.31.172: uton þancian þam ælmihtigum drihtne ure alysednysse and tilian þæt we næfre mid synnum forwyrde þa gyfe ure alysydnysse we ðe wæron mid þon deorwurðestan cristes blode alysde 
38.31.173: swa sanctus paulus se apostol cwæð þæt he drihten ne sparode his agen bearn 
38.31.174: ac hine for us eallum to deaðe gesealde for ure ecere hæle þæs him sy symble lof and wuldor and seo þancwurðeste herenys a buton ende on ealra worulda woruld amen 

