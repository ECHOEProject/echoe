49B.33.1: interrogatus iesus a discipulis de consummatione seculi dixit eis 
49B.33.2: cum uideritis abhominationem desolationis et reliqua 
49B.33.3: ue pregnantibus et nutrientibus in illis diebus 
49B.33.4: erunt enim tribulationes tales quales non fuerunt ab initio creature quam condidit deus usque nunc neque fient 
49B.33.5: ures drihtenes apostolas axodan wilum hine silfne ymbe ðysse worlde endunge 
49B.33.6: ða sæde he heom wilce earfoðnessa and wilce drecednessa sculon on worlde ær ðam ende geweorðan swilce næfre ær ne gewurdon ne næfre eft ne gewurðað 
49B.33.7: and þæt godspel cweð 
49B.33.8: wa ðam wifum þe þonne tymað and on þam earmlican timan heora cild fedað 
49B.33.9: la nyde hit sceal eac on worlde for folces synnum yfelian swiðe 
49B.33.10: forðam nu is se tima þe paulus se apostol gefirn foresæde 
49B.33.11: he sæde wilum þam biscope timothææ þæt on ðam endenyhstan dagum þisse worlde beoð fræcenlice tida for manna synnum 
49B.33.12: and men þonne lufiað he cwæð ealles to swiðe þas swicolan world and beoð ofergrædige worldgestreona and to manega wurðað to wlance and ealles to rance and to gilpgeorne 
49B.33.13: and sume wurðað egeslice godcundnessa hyrwende and boclare leande and lufigende unriht 
49B.33.14: and sume wurðað swicole and swæslice ficole and buton trywðum forscildegode on synnum 
49B.33.15: and cnawe se ðe cunne 
49B.33.16: nu is se tima þæt þeos world is gemæncged mid mænigfealdan mane and mid felafealdan facne 
49B.33.17: and þæs hit is þe wyrse wide on worlde 
49B.33.18: ealswa þæt godspel cwæð 
49B.33.19: quoniam abundabit iniquitas refrigescet caritas multorum 
49B.33.20: þæt is on englisc 
49B.33.21: forðam ðe unriht weaxeð ealles to wide soðlufu colað 
49B.33.22: ne man god ne lufað swa swa man scolde 
49B.33.23: ne manna trywða to ahte ne standað ac unriht rixað wide and side 
49B.33.24: and tealte getrywða sindon mid mannum 
49B.33.25: and þæt is gesyne on mænifealde wisan gecnawe se ðe cunne 
49B.33.26: eala eala ac þa wæs micel blis and bot seo betste mannum toweard þa crist com on ðas worold þurh mennisce gebirde 
49B.33.27: and þæt com us eallum to helpe þam mæstan and to frofre þam betstan 
49B.33.28: and micel is seo þwyrnes þe nu is toweard 
49B.33.29: gebide þære yrmðe þe hit gebide þæt anticrist geboren beo 
49B.33.30: crist wæs ealra bearna betst geboren þe æfre geboren wurde 
49B.33.31: and anticrist bið ealra þara bearna wyrst on ðas world geboren þe ær oððe æfter æfre gewurde 
49B.33.32: nu sceal hit nyde yfelian swiðe 
49B.33.33: forðam þe hit nealæcð georne hys timan ealswa hit awriten is and fyrn wæs gewitegod 
49B.33.34: post mille annos soluetur satanas 
49B.33.35: þæt is on englisc 
49B.33.36: æfter þusend gearum bið satanas unbunden 
49B.33.37: þusend geara and eac ma is nu agan siððan crist wæs mid mannum on meniscan hiwe 
49B.33.38: and nu syndon satanasses bændas swiðe toslopene 
49B.33.39: and anticristes tima is swiðe gehænde 
49B.33.40: and þi hit is on worlde a swa lengc swa wacre 
49B.33.41: men syndon swicole and world is þe wyrse and þæt us derað eallum 
49B.33.42: and huru hit sceal hefgian honeford swiðe rihtwisan bondem þa unbalefulle and nu þa yfelan and þa bealafullan 
49B.33.43: and þa swicolan swa oferlice swiðe brædað on worlde ongean þæt mæste yfel þe mannum is towerd 
49B.33.44: þæt is se þeodfeond anticrist sylfa 
49B.33.45: eala micel wæs seo ehtnes þe cristene þolodon ieo ær on worlde oft and gelome þurh wælreowe manswican wide and side 
49B.33.46: and huru hit sceal heonanforð mænifealdre wurðan nu deofol silf his mægnes mot wealdan and deofles bearn swa swiðlice moton cristene bregan 
49B.33.47: and oft ær wæs mænigfeald ehtnes 
49B.33.48: næfre þeah þam gelic þe æfter ðysan git bið 
49B.33.49: forðam hit wæs oft ær þæt godes halgan fela wundra þurh godes mihta openlice worhton on mang ðam þe hi ehtnesse þoledon and þurh þæt mænigne man gebettan 
49B.33.50: ac hit ne bið na swa on anticristes timan 
49B.33.51: ne magon þonne halige men on ðam timan ænige tacna openlice wyrcan ac sculon þolian eal þæt heom man to deð 
49B.33.52: ne god þonne ane wile his mihta ne his wundra nele cyðan swa he oft ær dide 
49B.33.53: ac læt þone deofol anticrist rabbian and wedan sume wile and þa ðe him filstað 
49B.33.54: he bið mennisc man geboren ac he bið þeah mid deofles gaste eal afylled 
49B.33.55: and se sewenlica feond wyrcð þurh deofles cræft fela wunderlicra tacna and þurh drycræft mænigfealda gedwimera 
49B.33.56: and feorðe healf gear he rixað ofer mancyn 
49B.33.57: and mid his scincræftum mæst manna beswicð þe æfre ær þurh ænig þingc beswicen wurde 
49B.33.58: and þa þe alles mid his lotwræncum bepæcan ne mæg þa he wile þreatian and egeslice wildan and earmlice pinian on mænigfealde wisan 
49B.33.59: and neadunga nydan þæt hi gebugan to his unlaran 
49B.33.60: he aginneð leogan deofollice swiðe and ætsæcð cristes 
49B.33.61: cweð þæt he sylf sy godes agen bearn 
49B.33.62: and bringð on gedwilde ealles to manega 
49B.33.63: and god him geþafað þæt for manna wyrhtum þæt he sume hwile mot swa wodlice derian 
49B.33.64: forðam þe men beoð þurh sinna swa swiðe forwyrhte þæt deofol mot openlice þonne heora fandian hu fela he forspanan mæge to ecan forwyrde 
49B.33.65: and þa ðe þonne swa gesælige wurðað þæt hig godes lage healdað on an swiðe georne and on rihtan geleafan anrædlice þurhwunian willað þa sculon þolian ehtnesse þa mæstan þe æfre ær on worlde ænige men þolodon 
49B.33.66: and eac micele maran þonne æfre ær ahwar wurdon oððe æfter þam æfre eft wurðan 
49B.33.67: ac se bið gesæli þe þonne wacað 
49B.33.68: forðam raðe æfter þam witod him bið toweard þurh godes mihte ece frofer 
49B.33.69: la wilc wundor bið þeah se mennisca deofol synfullum mote heardlice derian 
49B.33.70: þonne god geþafað þæt he mot on his agenum halgum swilc wundor gewircan 
49B.33.71: þæt enoh and elias þurh þone þeodfeond gemartirode wurðað 
49B.33.72: þe god sylf fela hund wyntra mid sawle and lichaman geheold ær 
49B.33.73: to ðam anan þæt hi þonne sculon mid heora lare folce gebeorgan 
49B.33.74: þæt hit eal ne forwurde endemes ætgædere þurh ðone deofol þe ealle men bregeð and ealle worold drefeð 
49B.33.75: nis se man on life þe mæge oððe cunne swa ifel hit asecgan swa hit sceal gewurðan on ðam deofollican timan 
49B.33.76: ne birhð þonne broðor oðrum wilan ne fæder his bearne ne gesib sibban þe ma ðe fremdon 
49B.33.77: and þeodscipas winnað and sacað heom betweonan foran to þam timan þe þis sceal gewurðan 
49B.33.78: eac sceal aspringan wide and side sacu and clacu hol and hete and ripera reaflac 
49B.33.79: here and hunger brine and blodgite and stirnlice stirunga 
49B.33.80: stric and steorfa and fela ungelimpa 
49B.33.81: and mænigfealde tacna beoð wide gesawene on sunnan and on monan and on mistlican tunglan 
49B.33.82: and fela cynna egsan gewurðað on eorðan folce to heortgryre and to egeslican fære on mænifealde wisan 
49B.33.83: and eal hit forwvrde gif god ne scirte þæs þeodscaðan lifdagas ðe raðor þurh his mihta 
49B.33.84: ac for ðare gebeorge þe hym syn gecorene and þe he habban wile gehealden and geholpen he fordeð þone þeodfeond 
49B.33.85: and on hellegrund þanonforð besænceð mid eallum þam gæncge þe him ær filigde and his unlarum to swiðe gelifde 
49B.33.86: and þa þonne witodlice þe nu god lufiað 
49B.33.87: and godes lagum filiað and godes lare geornlice lystað and hi wel healdað 
49B.33.88: and anrædlice þurhwuniað on rihtan geleafan forð oð heora ende 
49B.33.89: þa sculon habban ece edlean on efenlicre mirhðe 
49B.33.90: mid gode silfum æfter þam dome and mid his halgum þananforð æfre 
49B.33.91: þar is ece blis and æfre bið in ealra worlda world a buton ende amen 

