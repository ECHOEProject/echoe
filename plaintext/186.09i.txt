confessio 

indulgentia 

186.9i.1: ic andette þe 
186.9i.2: se ælmihtiga god þe gescop heofenas and eorðan and ealle gescefta gemiltsa me 
186.9i.3: and do þe forgifnysse ealra þinra synna þe þu æfre geworhtest fram fremþe þines cristendomes oð þas tide 
186.9i.4: and alyse þe god fram eallum yfelum 
186.9i.5: and gehealde þe æfre god on eallum godum weorcum 
186.9i.6: and læde þe crist þæs lifigendan godes sunu to þam ecan life into heofenan rices myrhðe þe crist sylf behaten hæfð eallum þam mannum þe hine lufiað and his beboda healdað 
186.9i.7: and se leofa drihten nele þæt ænig mann forweorða 
186.9i.8: ac he wile þæt ealle beon hale and clæne 
186.9i.9: and to soðfæstnysse and to bote gecyrran ealswa drihten mid his þam halgan 
186.9i.10: and þam clænan muð cwide gecwæð on swa hwilcum dæge swa se synfulla man bið gecyrred to criste he leofað and ne swelt 
186.9i.11: ic wille biddan minne leofan drihtne þe nu is and a wæs and æfre bið butan synnum and þurh his þrowunga and þurh his halgan rode and þurh his halgan blodes agotenesse þæt he þe forgyfennesse do ealra þinra senna þe þu on eallum þinum life gefremeð hæfst oð þis 
186.9i.12: and ic bidde god ælmihtigne þæt he ne gelte æfter þinum wacran geearnungum ac æfter þinum warcan ac efter his micelan mildheortnysse deme þe drihten 
186.9i.13: and wecce on þe dætbote tearas þinra synna for his halgan naman 
186.9i.14: drihten sylle þe gemynd his beboda 
186.9i.15: and gefultumige þe us eow 
186.9i.16: and trymme his lare on þe 
186.9i.17: and adilige ealle þine misdæda fram his gesyhðe 
186.9i.18: and drihten gestaþolfæstige þe on his leofan willan to eallum godum weorcum 
186.9i.19: and gescelde þe god ælmihtig wið ealle þa þe yfeles unnan butan hi wið god and wið þe to bote gecyrran 
186.9i.20: and drihten gescilde þe wið ealle deofles costnunga and wið þæne wiðerweardan engel satan þæne derigendan and þæne lærendan ælces yfeles 
186.9i.21: ærest þu scealt god lufian of ealre heortan and of eallum mode and of eallum mægene 
186.9i.22: and þine nihstan swa swa þe sylfne 
186.9i.23: and ælcne cristene man þu scealt arwurþian be his geearnunge 
186.9i.24: ne scealt þu beodan nanan oðran men þæt þu nelle þæt man þe beoda 
186.9i.25: þu scealt georne æfre fram yfele bugan 
186.9i.26: and to gode don eall þæt þu mage 
186.9i.27: and folgian cristes lare swiðe georne and þines scriftes 
186.9i.28: and þin fæsten began mid eallre geornfulnesse 
186.9i.29: earme men þu scealt hyrtan hungrige fedan and nacode scredan 
186.9i.30: untrume geneosian and deade þu scealt hatan bybyrgian 
186.9i.31: geswænctum þu scealt helpan and sarigende geffremian 
186.9i.32: and nan þing ne læt þu þe leofre þænne godes willan and his lufe 
186.9i.33: yrre ne scealt þu to lange on þinre heortan gewunian 
186.9i.34: lease sibbe ne scealt þu mannan syllan 
186.9i.35: soðe lufe wið god and wið menn þu scealt æfre healdan 
186.9i.36: swerian ne scealt þu on idæl 
186.9i.37: soðfæstnesse of heortan and of muðe þu scealt æfre forðbringan 
186.9i.38: ne scealt þu yfel mid yfele gyldan gif man betan wile and eft geswican 
186.9i.39: ne nanan menn butan gelte nan yfel ne don 
186.9i.40: ac þonne þe man yfel do oþþe cweþe þu scealt geþyldelice hit forberan oð hit god bete 
186.9i.41: ehtnesse for rihte þu scealt eadmodlice geþolian 
186.9i.42: ne scealt þu næfre beon ofermod ne to slapol ne to slaw ne to tælende 
186.9i.43: ac ealne þinne tohopan and þinne hiht þu scealt habban on god sylfne 
186.9i.44: þonne þu hwylce gode dæde do þonne scealt þu þæt eal tællan to gode 
186.9i.45: and þonne þu hwæt yfeles dest þonne scealt þu witan þæt þæt cymð of þe sylfan 
186.9i.46: domesdæg þu scealt simle geþencan 
186.9i.47: and hellewitu þu þe scelt a ondrædan 
186.9i.48: and þæs ecean lifes þu scealt mid ealre geornfulnesse gyrnan 
186.9i.49: and ælce dæge þu þe scealt deaðes wenan 
186.9i.50: þinra weorca þu scealt gyman on ælce dide þæt þa gode syn and gode gecweme 
186.9i.51: and þu scealt geþæncean þæt þu nawer gode digle ne bist ac he þe æghwær gesihð 
186.9i.52: þa efelan geþanc þe þe on mod becumað þu scealt sone on criste toslean and þinan gastlican scrifte geandettan 
186.9i.53: þonne þu hi toslihst on criste þonne þu geþæncst cristes þrowunga and his wundra and mid þam geþange þu aflæmst þa yfelan 
186.9i.54: þine muð þu scealt fram ælcan idelum worde gehealdan 
186.9i.55: ne scealt þu idelne hleahtor lufian 
186.9i.56: halige lare þu scealt lustlice geheran and gelome on þinum gebedum beon 
186.9i.57: ealle þine forðgewitenan yfelu þu scealt dæghwamlice mid tearum gode andettan and hi georne betan 
186.9i.58: ne beo þu na georne ne gewilnigende þæt þine deda halige gesæde beon ær hi halige gewurðan 
186.9i.59: ac smea georne þurh godes fultum þæt hit mid soðe gesæd beon mage 
186.9i.60: þu scealt godes bebodu dæghwamlice mid godum gefyllan 
186.9i.61: ne scealt þu nænne mann unscyldig hatian 
186.9i.62: ne scealt þu andan and nið healdan 
186.9i.63: þu scealt upahyfeðnysse forleon and þinne hlaford æfre arwurþian swæþe georne 
186.9i.64: and þine underþeoddan eac lufian be heora geearnunge for godes lufan 
186.9i.65: þu scealt for þine fynd gebiddan 
186.9i.66: þænne gestrangað þe god ongean hi 
186.9i.67: and ofer ealle oþre þinge sy þu næfre swa synful þæt þu æfre geortrywe on godes mildheortnysse 
186.9i.68: forþam þe he mæg don eal þæt þæt his leofa willa is leof 
186.9i.69: gefell and geheald þis litle bebod þe ic þe nu gesæd hæbbe swa ford swa þu fyrmest mahe 
186.9i.70: and seo med þe bið fram drihtne agolden þe he sylf behet 
186.9i.71: þæt is þæt mænnisce eage for hora micelnysse geseon ne mihte ne mannes eare geheran ne on mannes heortan ne astah þe god ælmihtig gegearwað eallum þam þe hine lufiað and his bebodu healdað 
186.9i.72: se mildheorta hælend þe micel forbær and deað þrowade for us synfullan 
186.9i.73: and us swa dyran cepe gebohte mid his þam halgan dyrwurðan blode sylle þe forgyfeness eallra þinra synna þe þu æfre siþ oþþe ær geþohtest oþþe geworhtest for his miclan and mæran mildheortnesse 
186.9i.74: and efter þisan lænan life mid him wununge on þære ecean worulde on godes blisse and on his myrhðe þe næfre to nanum ende ny cemð 
186.9i.75: gelyf æfre georne on god ælmihtigne and on þane sunu and on þone halgan gast 
186.9i.76: and gelyf eac þæt ealle menn sculan arisan on domesdæg of deaðe 
186.9i.77: and bet and behreowsia æfre swiðe georne ealles þæs þe þu to yfele hæfst geþoht and gecwædon and geworht 
186.9i.78: god hit þe forgyfe 
186.9i.79: and ic mote foh nu on þin fæsten mid godes geleue and mid minre 
186.9i.80: and began hit mid ealre georfulnesse and clænnesse and mid geswicenysse þinra gylta 
186.9i.81: and fæst ælce dæge to nones and to anes mæles and forgang hwit 
186.9i.82: and bebeorh þe wið þa eahta heahsynna þæt þu þa ne fremige 
186.9i.83: þæt is gitsunge and gifernes galnes and weamodnes and unrotnes and asolcennes gilpgeornes and ofermodines 
186.9i.84: seo is heofod and wyrtruma ealra leahtra 
186.9i.85: nis þeah nan man lybbend on þisan life þæt butan suman þyssa leahtra beon mage 
186.9i.86: ac hit is micel þearf þæt se þe aslide and on senne befeale þæt he eft raðe arise and georne bete þæt he ær tobræc swa his scrift him tæce 
186.9i.87: and æfre ma æft swylces geswice forþam hit his gecyndlic þæt se earma man syngie 
186.9i.88: ac hit his swyðe deoflic and egeslic þæt he on synnum þurwunie forð oð his ende 
186.9i.89: and lufa þinne drihten mid eallum mode and mid eallum mægne and eallum mihtum and ealre inwerdre heortan fæstlice 
186.9i.90: and beo earmum mannum milde and manþære 
186.9i.91: and ælmesgeorn to godes ciricgeornn and teoþunggeorn to godes cyrecan and earmum mannum 
186.9i.92: þonne bið god þe milde and bliðe 
186.9i.93: and þu mid him most þonne libban and rixian in ealra woruldæ woruld a butan ælcum ende amen 

