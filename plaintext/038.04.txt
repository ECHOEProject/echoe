be þam drihtenlican sunnandæg folces lar 

38.4.1: men ða leofestan her onginð ðæt ærendgewrit ures drihtnes middangeardes hælendes be þam forebode ealra yfela and be þam embegange ealra goda 
38.4.2: þæt awrat drihtnes engel mid his sylfes fingrum and hit sealde petre þam bisceope on ðære antiochiscan cirican 
38.4.3: bebeodende and halsigende þurh naman þæs lifigendan godes þæt he gewidmærsode þas drihtnes word eallum cynegum and bisceopum 
38.4.4: and eac swilce eallum cristenum folce 
38.4.5: þillic is þonne se fruma þæs ærendgewrites 
38.4.6: ic ærendraca and boda drihtnes hælendes cristes betæce and bebeode þam bisceopum and þam cynegum and eallum geþungenum mannum þæt hi lufien rihtwisnysse on eallum þingum 
38.4.7: and þeowien drihtne on eallum ege 
38.4.8: and þæt ge gehealdan sunnandæg fram eallum woruldlicum weorcum 
38.4.9: forðan ðe god geworhte manega wundra on ðam sunnandæge 
38.4.10: þæt is þonne ærest þæt he on þam sunnandæge geworhte heofonas and eorðan mid eallum heofonlicum endebyrdnyssum and þæt ungehiwedlice andweorc 
38.4.11: on sunnandæg he geworhte ealle þa ðing þe witudlice syndon gesewene and wuniað 
38.4.12: on ðam dæge he gesceop ealra manna sawla 
38.4.13: and on ðam dæge crist wæs acenned þisne middaneard to alysenne 
38.4.14: and on ðam dæge he todælde þa readan sæ on twelf dælas 
38.4.15: and on ðam dæge aras ure drihten of deaðe 
38.4.16: and on ðone dæg he asende haligne gast ofer his ærendracan 
38.4.17: and on ðone dæg he let rinan wundorlice andlyfene of heofonum ofer þæt israhela folc 
38.4.18: and hi on ðam fedde feowertig wintra 
38.4.19: and on ðam dæge he gecyrde wæter to wine on chana þære galileiscan byrig 
38.4.20: and on ðam dæge god gebletsode v berene hlafas and ii fixas 
38.4.21: and of þam he afedde v þusend manna 
38.4.22: and þær to lafe wæron xii cypan fulle on þam gebrytsnum 
38.4.23: and on sunnandæg tosleap iudea gesamnung and acenned wearð seo geleaffulle gesamnung 
38.4.24: and on þam dæge bið þes middanerd geendad 
38.4.25: and on ðam dæge god demð menniscum cynne 
38.4.26: and þa ðe her rihtlice lybbað hi gewitað on þæt ece lif 
38.4.27: and þa ðe her on woh libbað hi gewitað on þæt ece fyr 
38.4.28: and hi beoð cwylmede on ecum bryne mid þam deofle and his gesiðum 
38.4.29: þi þonne eow bebeodeð drihten god þæt ge þone sunnandæg healdan fram eallum woruldlicum weorcum 
38.4.30: þæt is þonne fram unclænnysse and fram forligre and fram druncennysse and fram manslihte and fram leasunge 
38.4.31: and fram reaflace and fram stale and fram unrihthæmede 
38.4.32: and fram geflite and fram andan and fram eallum mane 
38.4.33: and þas þing sindon eallum tidum forbodene 
38.4.34: and healdon ge þone sunnandæg wið ælce ceapunga 
38.4.35: on ðam dæge sy þæt eower æreste weorc þæt ge eow geemtigen on gebedum 
38.4.36: and þæt ge gehyren on cirican halige bodunga fram eowrum lareowum 
38.4.37: and secað halige stowe 
38.4.38: and geneosiað untrumra manna 
38.4.39: and deade bebyrgeað 
38.4.40: and on ðan dæge ge sceolon þearfan fedan and nacode scrydan 
38.4.41: and þurstigum drincas syllan and hæftnedlingas alysan 
38.4.42: and ælþeodige wilsumlice onfon and wreccan helpan 
38.4.43: and wædlan and wudewan frofor gearwian 
38.4.44: and gesibsumian þa ungesehtan cristenan 
38.4.45: þas æðelan weorc sint to healdenne on eallum tidum beforan gode þeahhwæðere swiþost on sunnandæg 
38.4.46: forðan ðe sunnandæg is se forma and se ytemysta dæg ealra daga 
38.4.47: gif ge þonne elles doð butan þas forespræcenan þing þonne swinge ic eow þam heardostan swinglan 
38.4.48: þæt is þæt ic asette on eorðan mine feower wyrrestan domas hungor and hæftned and gefeoht and cwelm 
38.4.49: and ic eow gesylle to ælþeodigra handa 
38.4.50: and ic eow fordo and besence eow swa ic dyde sodoman and gomorran 
38.4.51: and ic dyde dathan and abiron þa yfelan þe wiðsocon minum naman and forsawon mine sacerdas 
38.4.52: and ic eow gelæde to hergienne on þa ðeode þe ge heora gereord ne cunnon 
38.4.53: and hi gegripað ongean eow scyldas and flana 
38.4.54: and þære þeode stefen angryslice fram norðdæle ofer eow swegð 
38.4.55: and heora hlisa eow gebregð ær ðan ðe he to eow cume and geswenceð mid sare 
38.4.56: and gegripeð eow swa þæt eacnigende wif forþi ðe ge ne healdað þone halgan sunnandæg 
38.4.57: and forðan ðe ge onscuniað me and ge nellað mine word gehyran 
38.4.58: and be þysum ylcan andgyte drihten cwæð 
38.4.59: se ðe of gode bið he godes word gehyrð 
38.4.60: þa yfelan þwyran men hyt gehyrað ac hi hyt healdan nellað 
38.4.61: forði þe hi þæs deofles syndon gif hi yfeles geswican nellað and þam gelyfan þe we eow herbeforan ær sædon 
38.4.62: drihten sylf cwæð witu ge gewislice and on gemyndum habbað þæt ic fram frymðe bebead þone sunnandæg to healdenne 
38.4.63: and swa hwa swa ænig woruldlic weorc on sunnandæg wyrcð 
38.4.64: oððe hrægel wæsceð oððe ænigne cræft wyricð oððe he his fex efsige oððe hlafas bace oððe ænig unalyfed þing þurhtihþ 
38.4.65: ic hine fornime and his gewyrhtan and his gefylstan of minum rice 
38.4.66: and þa ðe þis doð hi minre bletsunge ne onfoð ne næfre ne gemetað 
38.4.67: ac for þære bletsunge þe hi forhogodon on þam sunnandæge buton yldinge wirignysse hi gemetað 
38.4.68: and ic asende on heora hiwrædene unarimedlice untrumnysse and cwealmas 
38.4.69: ægðer ge ofer hi ge ofer heora bearn 
38.4.70: and ofer heora hired and ofer heora nytenu 
38.4.71: forði ðe hi min word oferhogodon 
38.4.72: la forhwi ne geman seo þweore þeod and seo widerwearde þe nu wunað on ðære ytemestan tide þises middaneardes 
38.4.73: hu ic het romana cyningas faran to hierusalem þære ceastre seo me wæs ofer ealle oðre ceastre þeo gecorenesste 
38.4.74: and ic hi het ut alædan on þone halgan easterdæg of ðære ceastre xi siðum hundred þusenda on hæftned 
38.4.75: and hi hundred þusenda þærinne ofslogon 
38.4.76: forði mine leofan hierusalem ceasterware me forhogodon and mine lareowas 
38.4.77: and hine heoldon þone drihtlican sunnandæg swa ic him bebead 
38.4.78: gif ge þonne on þam halgan sunnandæge on ænigum geflite standað 
38.4.79: oððe on ænigum fullicum weorcum oððe on unnyttum 
38.4.80: ic þonne onsende yfela gehwilc 
38.4.81: and hi todrifene weorþað and geteoriað mid arleasra sawlum 
38.4.82: forði þe hi min gebod forhogodon 
38.4.83: soðlice gif ge þus ne healdað þone halgan sunnandæg fram eallum weorcum ægðer ge þeowe ge frige fram þære nigoðan tide þæs sæternesdæges oð ðone morgen on monandæg ic eow amansumige fram minum fæder 
38.4.84: and ge dæl nabbað mid me ne mid minum englum 
38.4.85: ac gyf ge þis forhicgað and sacerdum ne gehyrað 
38.4.86: and eowrum yldrum and wisum lareowum þe eow swuteliað þisne weg 
38.4.87: and eow secgað eowre sawle þearfe hwæt ge for godes lufon don scyldon and ge þæt forhogiað 
38.4.88: þonne onsend ic ofer eowerne eard ysta and ligræscas and wilde fyr on eowrum ceastrum 
38.4.89: and on eowrum tunum and mistida hreognysse and ungemetlice hætan 
38.4.90: and unwæstmbærnysse æcera and treowa and wingearda and ealra eorðan blosmena 
38.4.91: and gif ge getreowlice and rihtlice þa frumsceattas eowre teoþunga of eallum eowrum geswincum oððe on landes teolunge oððe on ænigum cræfte on ælmihtiges godes naman to ðam cyrican ne bringað þe eow mid rihte to gebyreð 
38.4.92: þonne anime ic eow fram þa nigon dælas 
38.4.93: and ic þærtoeacan gedo þæt on eowrum husum weorðað acennede blinde bearn and deafe and anhende hreoflan and laman 
38.4.94: and eow þonne gewyrð swa micel hungor þæt se welega ne mæg þam wædlan gehelpan 
38.4.95: men ða leofestan ge habbað genoh gehyred be ðam sunnandæge 
38.4.96: forðan ðe se ðe of gode is he godes word gehlyst and þa wel gehylt 
38.4.97: for ures drihtnes hælendes cristes lufon ic myngie eow and eac halsige þæt georne þis eall understandan þe ic eow gesæd hæbbe 
38.4.98: forðan þises middaneardes ende is swiðe neah and eower geara gerim ys gescyrt 
38.4.99: ðonne is eow micel neadþearf þæt ge gebeton þa þing þe eow fram gode forbodene wæron 
38.4.100: and on ðære ealdan cyðnysse þurh heahfæderas and witegan and on ðære niwan þurh godes sunu ænne 
38.4.101: and þurh þa apostolas and þa witigan 
38.4.102: and þurh þa wundru þe god dæghwamlice on middaneard ætyweð 
38.4.103: ægþer ge on eorðan ge on heofonum ge on steorran ge on sæ ge on eallum gesceaftum 
38.4.104: gemunað ge weligan þæt ge eowre wiste rihtlice gehealden 
38.4.105: and ondrædað eow þæt þæt awriten is þurh þone witegan 
38.4.106: wa eow þe wyrcað dæg to nihte and niht to dæge 
38.4.107: and wendað swete on biter and biter on swete 
38.4.108: wa eow þe fram morgen oð æfen and fram æfen oð morgen mid missenlicra gliwa oferfylle druncennysse neosiað on eowrum gebeorscipum oð wambe fylnysse 
38.4.109: nyte ge þæt ofermodignys bið þæs god þe hyre filigð 
38.4.110: and gytsung is þæs god þe hyre þeowað 
38.4.111: se ðe þeowað gyfernysse and oferdruncennysse hi him beoð for hlaford getealde 
38.4.112: and ælc man bið swa fela leahtra þeow swa he underþeod bið 
38.4.113: geornostlice se ðe swilcum leahtrum filigð hi þone soðan god forlætað 
38.4.114: þi ic eow þonne halsige þæt ge ealle þas uncysta forlæton ær þan se deað eowre sawle on helle cwicsusle teo 
38.4.115: gif þonne hwilc bisceop oððe hwilc gelæred man æfter þan ðe he þis ærendgewrit him on handa hæfð and hit næle þam folce underþeodan ne him rædan 
38.4.116: buton twyon anrædlice he þolað godes domes 
38.4.117: forðan ðe swa hwilc sacerd swa ne bodað þam folce heora synna huruþinga on domesdæge heora blod bið fram him asoht 
38.4.118: and he scildig þonne stent be heora synnum on godes andweardnysse 
38.4.119: gif he him þonne bodað heora synna and heora mane ne byð geþæf mid him 
38.4.120: he unscildig byð of heora synnum 
38.4.121: men ða leofestan þis gewrit næs æt fruman awriten ne amearcod þurh nanes eorðlices mannes handa 
38.4.122: ac godes engel hit awrat mid his agenum fingrum swa ic eow ær herbeforan sæde 
38.4.123: and hit petre sealde þam bisceope and he hit swutele mid aðsware geæðde and geswor þus cwæðende 
38.4.124: ic petrus and bisceop on þære antiochiscan cyricean geæðe and swerige þurh þone lifigendan godes sunu þæs ðe gesceop heofonas and eorðan and ealle gesceafta 
38.4.125: and þurh þa halgan þrynnysse and annysse 
38.4.126: and þurh þa eadigan fæmnan sancta marian 
38.4.127: and þurh ealra engla endebyrdnysse 
38.4.128: and þurh ealra haligra lichoman 
38.4.129: þæt þas word þe on þis ærendgewrite awritene syndon on fruman næron of nanes mannes handa gehiwode 
38.4.130: ac hi wurdon onsende of godes þrymsetle and mid engles fingrum awritene 
38.4.131: gyf ge þonne þysum gelyfan willað þe þis gewrit us segð and bodað 
38.4.132: þonne sylþ us god ece lif mid his englum in worulda woruld a buton ende a on ecnysse amhnamen 

