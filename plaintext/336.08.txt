336.8.1: her we magon hwylcumhwega wordum secgan be ðære arwyrðan gebyrda and be þam halgan life and forðfore ðæs eadigan weres sanctus martinus ðe we nu on andweardnesse his tid wyrðiað and mærsiað 
336.8.2: wæs ðæt gode swiðe gecoren man on his dædum 
336.8.3: he wæs on pannania ðære mægðe ærest on wyrolde gecumen in arrea ðam tune 
336.8.4: wæs he hwæðere in italia afeded in ticinam ðære byrig 
336.8.5: wæs he for wyrolde swiðe godra gebyrda and æðelra 
336.8.6: wæron his yldran hwæðere fæder and moder butu hæðene 
336.8.7: wæs his fador ærest cyninges ðegen and ða æt nihstan geðah þæt he wæs cyninges ðægna ealdorman 
336.8.8: ða sceolde he sanctus martinus nyde beon on his geogoðhade on ðære geferrædene ærest on constantines dagum and þa eft on iuliam ðæs kaseres 
336.8.9: nalæs þæt he his willum on ðam wyroldfolgoðe wære ac he sone on his geogoðe godes ðewdom micle swiðor lufode ðanne ða idlan dreamas ðisse wyrolde 
336.8.10: þa he wæs x wintre and hine his yldran to woruldfolgoðe tyhton and lærdon ða fleah he to godes cyricean and bæd þæt hine man gecristnode þæt se æresta dæl his onginnes and lifes wæron to geleafan gecyrred and to fulwihte 
336.8.11: and he ða sona mid ealle his life ymbe godes ðeowdom abisgod wæs 
336.8.12: ða he wæs fiftene wintre ða nyddan hine his yldran to ðan þæt he sceolde woroldlicum wæpnum onfon and on cyninges ðegna geferredena beon 
336.8.13: ða wæron iii gær ær his fulwihte þæt he wyroldwæpna wæg and he hine hwæðere wiþ eallum ðam healicum wæpnum geheold ða ðe woruldmen fremmað on mænnisscum ðingum 
336.8.14: he hæfde micle lufan and ealle wærnesse to ælcum mæn and he wæs geðyldig and eadmod and gemetfæst on eallum his life 
336.8.15: and ðeah ðe he ða get on læwedum hade beon scolde hwæðere he to ðæs forwyrnednesse hæfde on eallum ðingum þæt he efne munuclife gyt swiðor lifde þanne læwedes mannes 
336.8.16: wæs he for his arfestum dædum eallum his gereferum leof and wyrð and andresne and hie hine ealle synderlice mid lufan wyrðedan 
336.8.17: and ðeah ðe he ða gyt wære fullice æfter oþerre ændebyrdnesse gefullad ac he wæs gecristnod swa ic ær sæde hwæðere he þæt gerene ðare halgan fulwihte mid godum dædum geheold and fullode 
336.8.18: he wolde ðam winnendum gefultumien and earmre frefrian and hingrendum mete sellan and nacode scrydan and eall þæt he on his folgoðe begeat eal he þæt for godes lufan gedælde nemne ðane dæghwamlican ondlyfan anne ðe he nede big lyfian sceolde 
336.8.19: gemunde he þæt drihten bebead on his godspelle 
336.8.20: de crastino non cogitare 
336.8.21: ðæt se godes man ne sceolde bi ðan mærgendæge ðæncean ðy læs þæt wære þæt he ðurh ænig ðara goda forylde þæt he þanne ði dæge gedon meahte and ðanne weninga hwæðer he eft ðæs meregendæges gebidan moste 

336.8.22: magon we ðara arfæstra dæda sume geheran secgan ðe he ðes eadiga wer sanctus martinus sona on his cnihthade gedyde ðeah ðe he his ðara godra dæda ma wære ðanne ænig man asecgan mæge 
336.8.23: þæt gelamp sume siðe þæt he gefyrde mid oðrum cyninges ðegenum on ða burh ðe ambinensus hatte 
336.8.24: wæs on middum wintre 
336.8.25: and wæs se winter ðy gære to ðæs grim þæt efne manig man his fyrh for cyle gesealde 
336.8.26: ða sæt ðær sum ðearfa æt ðam burhgæte sæt eac nacod bæd him ða for gode his hrægles on ælmessan 
336.8.27: ða fyrdon hie ealle forð be him and hyra nan him to gecyrran wolde ne him ænige are gedon 
336.8.28: ða ongeat se godes wer sanctus martinus þæt drihten him ðone ðearfan geheold þæt he him miltsian sceolde ða ðara oðera manna him nan arian wolde 
336.8.29: nyste ðeahhwæðere hwæt he him don sceolde forðan ðe he naht elles næfde butan his anfealdne gyrelan ac eall þæt he ma hæfde eall he þæt ær beforan on gelic wyrc ateah and for gode gesealde 
336.8.30: geteah ða his sex and genam his sciccels ðe he him on hæfde 
336.8.31: and tosnað ða hine on twa and ða healf gesealde ðam ðearfan and mid healfe hine besweop 
336.8.32: ða wæron manige men ðe þæt gesawon and hie hine on ðan tældon and bismrodan þæt he his swa anfealdne gyrelan tosniðan sceolde 
336.8.33: sume ðanne eft ða ðe beteran modes wæron and ænige lufan to gode hæfdan hie selfe be þan ongæton þæt hie swa ne dydan 
336.8.34: and wistan þæt hie mete hæfdon þæt hie æghwæðer ge ðam ðearfan hrægel syllan mihtan ge eac heom selfum genoh hæfdon 
336.8.35: ða wæs sona on ðære æfterfylgendan nihte ða he se eadiga wer slep ða geseah he crist selfne mid ði ilcan hrægle gegyrwvdne ðe he ær ðan þearfan gesealde 
336.8.36: ða wæs him beboden gyrnlicor þæt he hine urne drihten ongæte and þæt hrægel ðe he ær ðam ðearfan gesealde 
336.8.37: mox angelorum circumstantium multitudinem 
336.8.38: ða geseah he mycele mænigo ængla ymbe hine drihten standan and ða gehyrde he drihten selfne mid swa cuðre stefne and to þan ænglum cwæð 
336.8.39: martinus nu ðu eart gecristnod ær his fulwihte mid ðisum hrægle ðu me gegyredest 
336.8.40: wæs on ðære dæde swiðe cuð þæt ure drihten is swiðe gemyndig ðæs his cwides ðe he selfa ær cwæð 
336.8.41: quamdiu fecisti 
336.8.42: swa hwæt swa ge hwilcum earmum men to gode gedoð for minum naman efne ge ðæt me selfum gedoð 
336.8.43: and he ða wolde ðane cwide getrymman on ðære godcundan dæda and hine selfne to ðan geeaðmedde þæt he hine on ðæs ðearfan gyrelan ætewde ðam eadigan were sancte martine 
336.8.44: quo uisv uir non in gloriam elatus est 
336.8.45: þa he se eadyga martinus ða gesihþe geseah ða næs he naht swiðe on oferhydig ahafen on mennisc wundor ac he godes god on ðære his dæda ongæt 

336.8.46: ða he ða hæfde twam læs twentig wintra ða gefullode hine man on ðære cyrican endebyrdnesse 
336.8.47: and wæs he beforan ær ðam iii gær gecristnod swa ic ær sæde 
336.8.48: ða forlet he ealne ðane wyroldfolgoð ænne and ða gewat he to sancte hilarie ðam bysceope ðe in pictaue ðære byrig wæs bysceop 
336.8.49: and wæs þæt swiðe foremære man for gode se bysceop and his god wæs swiðe gecyðeð 
336.8.50: and he ða ðisne ydigan wer fulfremedlice on godes æ and on godes ðeowdom getyde and gelærde eac ðan ða hine god selfne innan gemanode 
336.8.51: wæs he swiðe geðungen on his ðeawum and staðolfæst on his wordum and hluttor and clæne on his life 
336.8.52: and he wæs arfæst and gemetfæst and mildhyrt on his dædum and geornful and be gewyrhtum ymbe drihtnes lare and on eallum godum for gode fulfremede 
336.8.53: ða gelamp æfter ðan þæt se eadiga wer sanctus martinus sum mynster getimbrede and he on ðam manigra godes ðeowa gastlic fæder gewearð 
336.8.54: ða gelamp sume siþe þæt ðær com sum ungecristnod man to him þæt he wolde mid his lare and mid his lifes bisene beon ingetimbred 
336.8.55: ða ða he ðær wæs wel monige dagas ða wearð he untrum on feferadle 
336.8.56: ða gelamp on ða tid þæt sanctus martinus wæs on sumre fore  ealle iii gær 
336.8.57: ða he ða eft ham com ða gemette he ðane man forðferendne ðe ðær ær untrum wæs and hine efne swa færlice deað fornam þæt he ungefullod forðferde 
336.8.58: ða he ða sanctus martinus þæt geseah þæt ða oðre gebroðre ealle swa unrote wæran ymbe þæt lic ða weop he and eode in to him 
336.8.59: and wæs him swiðe micle wyrce þæt he swa ungefullod forðgeferan sceolde 
336.8.60: getrywde ðæ hwæðere mid ealle mode on ælmihtiges godes miht and his mildheortnesse 
336.8.61: and eode on ða cytan ðær se lichama inne wæs and het ða oðre men ut gangan and ða ða duru beleac æfter him 
336.8.62: and he him ða gebæd and astreahte ofer ða leoma ðæs aswoltonan mannes 
336.8.63: ða he ða lange hwile on ðan gebede wæs ða ongæt he þæt ðær wæs godcundlic mægen andweard and he ðære mildheortnesse unforht onbad 
336.8.64: ða wæs ymbe hwile ða gefelde he þæt se deada man his leoma ealle astyrodan and his eagan up ahof and forð locode 
336.8.65: ða he ða sanctus martinus ðæt geseah ða wæs he swiðe gefeonde and ða clypode he hludre stefne and ealmihtigum gode ðære gife ðanc sæde 
336.8.66: þa ðæt ða oðre gebroðran gehyrdan ðe ðær ute wæron ða eodon hie in to him 
336.8.67: ða gesawon hie wundorlice gewyrd ðane man lyfiende ðane hie ær deadne forleton 
336.8.68: and hine man ða sona gefullode and he fela geara æfter ðan lifde 
336.8.69: wæs ðis ðære wundra ærst ðe ðes eadiga wer openlice beforan oðrum mannum geworhte 
336.8.70: and ða æfter ðisse dæde his nama wæs syððan a wyrð and mære geworden and hine eall þæt folc haligne and mihtigne ongætan on his dædum 

336.8.71: swylce eac eft gelamp oðer wundor ðisse anlicnesse 
336.8.72: he fyrde sume siþe ðes eadiga wer to anes mannes tune ðe lupicinus wæs gehaten 
336.8.73: ða gehyrde he ðær on ðan tune mycelne heaf and wop and manige cleopodan mid micelre stefne 
336.8.74: þa gestod he and acsode hwæt syo clypung wære 
336.8.75: ða sæde him man þæt ðær wære sum man earmlice deað geswolten þæt he hine selfne awyrgde 
336.8.76: ða he ða sanctus martinus ðæs mannes deað swa earmlice gehyrde ða wæs him þæt sona swiðe sar and on mycle wyrce 
336.8.77: and ða eode on ða cyten ðær se lichama inne læg ðæs aswoltenan mannes and het ða oðre mæn ealle ut gangan and ða duru betynan and hine ðær ða on gebede astreahte 
336.8.78: ða he ða hwile on ðon gebede wæs ða færinge wearð se deada man cwyc and eft forð locode and tylode to arisanne 
336.8.79: ða genam sanctus martinus hine be his handan and up heah arærde and hine gelædde forð to ðan cauertune ðæs huses 
336.8.80: and hine eft ðam mannum halne and gesundne ageaf ðe hie ær deadne forleton 
336.8.81: ðas wundor and manig oðer ælmihtig god ðurh ðysne eadigan wer gewrohte ær ðanne he æfre wære bysceop 
336.8.82: ac syððan he ðan bysceophade onfæng in turna ðære byrig nis ænig man þæt ða wundor eall asecge ða ðe god syððan ðurh hine gewrohte 
336.8.83: and ðeah ðe he ða maran had hæfde and eac for wyrolde ricra beon sceolde ðanne he ær wæs hwæðere he hæfde ða ilcan eadmodnesse an his hyrtan and ða ilcan forwyrnednesse on his lichaman æghwæðer ge on mete ge on hrægle ge on æghwilcum ðinge efne swa he ær hæfde 
336.8.84: and he his bysceophad swa gedefelice geheold for gode swa he hwæðere næfre þæt mægen and ða foresetenesse his munuchades an ne forlet 
336.8.85: omnes namque unanimiter cupiebant 
336.8.86: and ealle men ða ðe feor ge neah ðyses eadigan weres lif cuðan oððe gehyrdan ealle hie þæt anmodlice wilnodan þæt hie his word geheran mostan and his larum gelyfan forðan hie swutolice on him ongæton godes lvfe and his blisse 
336.8.87: wæs he forðan swiðe mære geond middangeard and he manig templ and deofolgeld tobræc and gefelde ðæt hæðene men ær deoflum onguldun 
336.8.88: and ðanne ðær he þæt deofolgyld gefelde ðanne asette he ðær godes cyricean oððe fullice mynster getimbrede 

336.8.89: þæt gelamp sume siðe þæt he ongan bærnan sum deofolgyld þæt mid hæðenum mannum swiðe wyrð and mære wæs 
336.8.90: þa stod ðær sum nytwyrðe hus be ðan gelde ðe he ðær bærnan ongan 
336.8.91: ða sloh se wind ðane legt on þæt oðer hus and him ðuhte þæt hit eall forbyrnan sceolde 
336.8.92: ða he ða sanctus martinus þæt geseah ða arn he sona up on þæt hus and ða gestod ongæn ðam legte 
336.8.93: ða gelamp wundorlic gewyrd þæt se legt ongan slean and brecan ongæn ðane wind and efne swa se wind swiðor sloh on ðane legt swa bræc he swiðor ongæn ðam winde and efne on ða gelicnesse swa ða gescæfta twa be heom twyonum gefyhton sceoldan 
336.8.94: and swa se legt wæs geðreatod ðurh sancte martines gebyde þæt he nænegum oðrum ær scaðian ne meahte efne ðam deofolgylde anum ðe he ðær bærnan ongan 

336.8.95: swylce gelamp eft oðer wundor ðysum gelic 
336.8.96: he com to sumen tune ðe librassa wæs gehaten ða wæs ðær sum geld ðe ða hæðenan swiðe wyrðedan 
336.8.97: ða wolde he sanctus martinus ælce ðinga þæt geld abrecan and gefyllan 
336.8.98: ða wiðstodan him ða hæðenan mæn and hine mid teonan onweg adrifon 
336.8.99: ða eode he ðær rihte big on sume stowe and hine ða gegyrede mid hærenum hrægele swiðe hearde and unwynsume and gefæste iii dagas and ælmihtigne god gebæd þæt he ðurh his godcundan miht þæt deofolgyld gebræce and gefelde 
336.8.100: ða he hit for manna teonan gebrecan ne moste ða coman ðær sæmninga ii ænglas to him gescyldode and gespyrode and mid here geatwum gegyrede efne swylce hie to campe feran woldan 
336.8.101: and cwædan þæt hie god self gesænde þæt hie sceoldan þæt hæðene werod geflyman and martine on fultume beon þæt he þæt deofolgyld gebrecan meahte and gefyllan 
336.8.102: ða eodan hie eft to ðan tune and þæt geld gebræcon a oð ðone grund 
336.8.103: and ða hæðenan men tolocodan ac hie hwæðere wæron mid godcunde mægene gefyrhte and hyra nan him wiðstandan ne dorste 
336.8.104: ac hie ealle to drihtenes geleafan gecyrdon and hie cwædan to him þæt se wære ana soð god se ðe martinus gehyrde and þæt hyra hæðengyld wæran ealle idele and unnytte and þæt hie nahwæðere ne heom selfum geðæncan ne meahtan ne ænies þara gehelpan ðe to hiom ænigre are wilnodon 
336.8.105: swylce gelamp sume siðe þæt he sum gyld tobræc þæt ðær gearn mycele mænego to him ðara hæðenra manna and ealle wæron swiðe yrre 
336.8.106: ða wæs hyra sum hreðra and hatheortra ðanne ða oðre gebræd ða his swyrde and gemynte hine to sleanne 
336.8.107: ða he ða sanctus martinus þæt geseah ða dyde he sona þæt hrægel of his swyran and leat forð to ðam men ðe hine slean mynte 
336.8.108: ða he ða se hæðena man up areahte mid ðære swiðran hand and hine slean mynte ða feol he færinga onbæcling and ne ahte his lichaman nan geweald ac he wæs mid godcunde mægne geðread 
336.8.109: and he him ða ðane eadigan wer forgyfenesse gebæd 
336.8.110: swylce wæs eft oðer wundor ðæs anlicnesse 
336.8.111: þæt gelamp sume siðe ðær he sum deofolgeld tobræc and gefylde ða gebræd ðara hæðenra manna sum his seaxe 
336.8.112: ða he hine ða stingan mynte þa nyste he færinga hwær þæt seax becom þæt he ðær on handa hæfde 
336.8.113: gelomlice þæt ðanne wæs þæt he ða hæðenan gyld gebræc and him ða hæðenan men wiðerwearde wæron þæt hie ðurh his lare and ðurh his drihtnes gife hyra hyortan to godes gelyfan gecyrde þæt hie æt nyhstan selfe eac mid hyra handum ða idlan gyld gebræcan and gefyldan 
336.8.114: and to ðæs mihtig he ðanne wæs ælce untrumnesse to hælanne and to ðæs mycel gyfe he ðæs æt gode onfeng þæt næs ænig to ðæs untrum ðe hine gesohte þæt he sona hælo ne begæte 
336.8.115: ge þæt oft a gelamp ðanne man hwilcne dæl his hrægles to untruman men gebrohte þæt he ðanne ðurh ðæt sona wæs hal geworden 
336.8.116: and ðæs he wæs þanne ealra swiðast to herianne þæt he næfre nænigum worldlicum mæn ne cyninge selfum ðurh lease olæcunge swiðor onbugan wolde þanne hit riht wære 
336.8.117: and eac he a æghwilcum mannum soð and riht sprecan wolde and don 

336.8.118: uere beatus uir in quo dolus 
336.8.119: þis wæs soðlice eadig wer ne wæs æfre facen ne inwid on his hyortan ne he ænigne man unrihtlice ne gedemde ne he wite ne nam ne ænig yfel mid yfele ne geald 
336.8.120: ne hine ænig man yrne ne grammodne geræhte ac he wæs a in anum mode and efne heofonlicne blis and gefean man mohte a on his andwlitan angytan 
336.8.121: ne gehyrde ænig man aht elles of his muðe nemne cristes lof and nytte spræce ne aht elles on his hyortan nemne arfæstnesse and mildhyortnesse and sibbe 

336.8.122: swylce eac ðes eadiga wer mycle ær beforan ðone dæg wiste his forþfærnesse and him drihten gecyðed hæfde and he ðam his gebroþrum sæde þæt hit ða ryhte wære þæt he of ðisse werolde sceolde 
336.8.123: ða wiste he sumne hyrd on his bysceopscyre ða ðe unðwære and ungesibbe heom betweonum weran 
336.8.124: ða gefyrde he ðider mid his discipulum ðeah ðe he wiste þæt hie ða æt his daga ænde wære þæt he huru wolde þæt hie ealle on sibbe wæran ær he of werolde gefyrde 
336.8.125: ða he ða hæfde ðane hyred gesibbod ðe he ðærto gefyrde and ðær wel manige dagas wæs ða he ða eft gemynte mid his discipulum to his mynstre feran ða wearð he færinga swiðe untrum 
336.8.126: ða gehet he him ealle his discipulas to and heom sæde þæt he ða forðferan sceolde 
336.8.127: ða weopan hie sona ealle and sarlice geberdan and ðis cwædan to him 
336.8.128: forhwan forlætstu fader us nu gyt oððe gif ðu gewitest hwam bebeodest ðu us 
336.8.129: cui nos pater deseris cui nos desolatus 
336.8.130: cumað risende wulfas and todrifað ðine hyorde 
336.8.131: hwa forstandeð hie gif ðu hie ne scyldest 
336.8.132: we þæt witon þæt þæt is ðines modes willa þæt ðu mote ðas wyrold forlætan and crist geseon ac gemiltsa ðu hwæðere us and gemune ura ðearfa 

336.8.133: ða he ða ðas word gespræc and ðis gehyrde and he ealle wepende geseah ða weop he eac selfa and his mod wæs onstyred mid ðam hera wordum swa he wæs manna mildheortast 
336.8.134: and he efne mid wependre stefne ðus to drihtne cwæð 
336.8.135: domine si adhuc populo tuo sum necessarius 
336.8.136: drihten cwæð he gif ic nu get sie ðinum folce ðearflic her on worulde to habbanne ðanne ne wiðsace ic ðam gewinne ac sie ðæs ðin willa 
336.8.137: wæs he to ðæs arfæst þæt him wæs æghwæðer on wyrce ge þæt he ða gebroðran forlete ge ðanne huru eac þæt he læng fram cristes onsyne wære þæt he ðane gesawe 
336.8.138: he ða forðan drihtnes willa sohte and ðus cwæð 
336.8.139: min drihten lange ic nu wæs on ðan heardan campe her on wyrolde ac ðanne hwæðere ne wiðsace ic ðan þæt ic on ðan campe læng sie gif hit ðin willa swiðor beo 
336.8.140: ac ic mid ðinum wæpnum getrymed on ðinum feðan fæste stande and for ðe campige ða hwile ðe ðin willa bið 
336.8.141: wæs him æghwæðer ðam eadigan were ge syo godes lufu to ðæs hat ge to ðæs byrht on his hyortan ði he for ðan deaðe ne forhtode ac him ðæs heardost langode hwanne he of ðisse wyrolde moste 
336.8.142: and him ðanne wæs eac manna lufu to ðæs mycel þæt him nænig gewin her on wyrolde to lang ne to heard ne ðuhte ðæs ðe hyra saulum to hælo and to ræde gewinnan meahte 
336.8.143: ða wæs he wel manige dagas mid þam feðeradle swiðe gestanden ac he hwæðere næfre godes wyrces ne blon ac he hwilum ealle niht ðurhwacode on halgum gebedum 
336.8.144: and ðeah ðe se lichama wære mid ðære untrumnesse swiðe geswænced hwæðere his mod wæs aheard and gefeonde on drihten 
336.8.145: and ðanne he reste ðanne wæs his seo æðeleste rest on his earan oððe elcora nihte on nacodre eorðran 
336.8.146: ða bædan hine ða his discipulos þæt hie mostan hwilcehwega uncyme strætnessa him under gedon for his untrumnesse 
336.8.147: ða cwæð he bearn ne biddað ge ðæs ne gedafenað cristanmen þæt he elcora swa he efne on acsan and on duste 
336.8.148: gif ic eow oðres ðinges bisene onstelle þanne agylte ic 
336.8.149: and a ðær he læg a he hæfde his handa upweardes and mid his eagnum up to heofonum locode ðider his modgeðance aseted wæs 
336.8.150: ða bædan hine ða godes ðeowas ða ðe ðider to him coman þæt hie hine mostan on oðre sidan oncyrran 
336.8.151: and ða cwæð he to heom sinite fratres sinite celum potius respicere 
336.8.152: forlætað gebroðra he cwæð ða spræce forlætað me heofon swiðor geseon ðanne eorðan þæt minum gaste sio to drihtne weg ðyder he feran scyl 
336.8.153: ða he ða ðus spræc ða geseah he ðane awergedan gast deofol ðær unfeor standan 
336.8.154: ða cwæð he to him quid adstas cruenda uestra nihil in me finis te repperies 
336.8.155: hwæt standest ðu wælgrim wildeor nafast ðu mede aht æt me 
336.8.156: ac me scyl abrahames bearm þæt is seo ece rest onfon 
336.8.157: ða he ða ðis cwæð ða wearð his andwlita swa bliðelic and his mod swa gefeonde þæt hie efne meahtan on ðan gære ongytan þæt he gastlicne gefean geseah and þæt hine heofonlic werod gefetode 
336.8.158: and he ða swa gefeonde ðas sarlican worold ofogelet 
336.8.159: and hine ða ure drihten to his ðam heofonlican rice nam 

336.8.160: hwæt we nu geherað hu eaðmodlice ðes eadiga wer his lif for gode gelyfode ða hwile ðe he her on wurolde wæs and hu fæger edlean he æt urum drihtne onfeng 
336.8.161: and nu a ða hwile ðe ðeos wurold standeð his god mæn mærsiað geond ealne ðisne middangeard on godes cyricean 
336.8.162: and he nu mid eallum halgum to widan feore on heofena rice for drihtnes onsyne gefehð and blissað 
336.8.163: ac utan tyligan þæt we ðyses eadigan weres lif and his dæda onhyrigan ðæs ðe ure gemet sige 
336.8.164: and utan hine biddan ðæt he us sige on heofonum ðingere wið urne drihten nu we her on eorðan his gemynd wyrðiað 
336.8.165: to ðan us gefultumige ure drihten se leofað and ricsað a butan ænde amen 

