197.g.1: ic eow bidde and eadmodlice lære þæt ge þis halige længtenfæsten rihtlice healdan mid ælmessum and mid fæstenum and mid gebedum and mid cyricena socnum 
197.g.2: and beorgað eow wið þa eahta heafodleahtras þæt ge huru þa ne gefremman 
197.g.3: þæt is morðor and maneaðas 
197.g.4: stala and gitsunge 
197.g.5: modignessa and yrre 
197.g.6: dyrneforligera and manslihtas 
197.g.7: gyfernesse and tælnessa 
197.g.8: wyrignyssa and lease gewitnessa 
197.g.9: yfelsacunga and oferdruncennessa 
197.g.10: untidætas and oferdrænceas 
197.g.11: wiccecræftas and wiglunga 
197.g.12: and healdað þa rihtymbrendagas þe on xii monðum beoð and þa iiii dagas on þære cyswucu 
197.g.13: þæt is wodnesdæg and þunresdæg frigedæg and sæternesdæg 
197.g.14: þonne beode we þam mannum þe forwyrhta habbað þæt hi fæstan ælce dæg oð non and to anes mæles butan þam halgan sunnandæge and forgan hwit 
197.g.15: þonne þa ðe nane forwyrhta nabbað and þa wif þe sucende cild habbað fæstan þa ðry dagas to middæges 
197.g.16: þæt is tiwesdæg and þunresdæg and sæternesdæg 
197.g.17: and fæsten hy on monandæg and on wodnesdæg and on frigedæg to rihtes nones 
197.g.18: þeowemen and geonge men þe ne beoð twelf wyntre and þa wannhafan wræccan fæstan þa ðry dagas to nones and þa oðre þry to middæges 
197.g.19: and etan loca hwæt hy begytan magon butan flæsce 
197.g.20: and on æfen be suman dæle hi gereordigea on þam þrim alyfedum dagum 
197.g.21: seocum mannum and cildum we ne bebeodað nan fæsten 
197.g.22: gif hwa þonne for hwilcre untrumnesse oððe for hwilcre oferneode fæstan ne mæge cyðe þæt his scrifte 
197.g.23: and do þonne swa swa he him wisige and mid his ælmessan his fæsten alyse 
197.g.24: forðon þe god gesyhð ure mihta and wat hu we magon and hu we doð 

197.g.25: uton we forþi ealle mægene forbugon þa unþeawas þe we ær her bufan namedon and eac ealle ða þe we witon þæt gode laðe synd 
197.g.26: forðan hi synd nu to langsume ealle to tellanne 
197.g.27: and uton lufian urne drihten mid ealre mihte and mid eallum mode 
197.g.28: and uton beon earmum mannum milde and manþwære 
197.g.29: and georne dælan ælmessan to godes cyrican earmum mannum 
197.g.30: þonne byð us god milde and bliþe 

197.g.31: paulus se apostol cwæð 
197.g.32: nu is andfenge tid and is hælo dæg 
197.g.33: nu is seo tid cumen þæt we sculon to scrifte gan and ure synna geanddettan urum gastlicum lareowum and þa betan swa swa hi us wissiað 
197.g.34: betere us is micele þæt we her on life ure synna geanddettan and hi gebetan be ures scriftes tæcingce þænne se deofol hy brede us forð on domesdæg and us hearde þonne gesceamie beforan hefonwarum and helwarum and eorðwarum and beforan gode þe ealra mæst is swa swa ic ær sæde 
197.g.35: þonne bidde ic and beode be godes miltse þæt gyf ænig man sy on þisum heape þæt mid him sylfum ænig unriht wite þæt he buge to gode georne and to his scrifte 
197.g.36: and him cyðe his misdæda and hine bidde geornlice þæt he him foreþingie on his mæssan and on his gebedum swa swa his willa sy 
197.g.37: þas word syndon godes næs na ure 
197.g.38: wite ge wið god gyf ge us nellað hlystan 
197.g.39: we hit eow secgað and willað beon unscyldige on domesdæge eowra gylta ungeanddettra 
197.g.40: forðon ure fæsten ne mæg to nahte butan anddetnesse 
197.g.41: ne seo anddetness butan dædbote 
197.g.42: ne seo dædbot butan geswicennesse 
197.g.43: gif hwa þonne ne truwige þæt he to anum lareowe ga fare him to oðrum 
197.g.44: and georne hine sylfne clænsige mid godum dædum þæt se ealda feond him ne mæge eft on ðam ytemestan dæge his lifes ænige gedrecednesse don 
197.g.45: gif we þonne þus doð þonne habbe we þa ecan wununge on þam toweardan life mid urum drihtenne 
197.g.46: þær he lyfað and rixað a on ecnesse amen 

