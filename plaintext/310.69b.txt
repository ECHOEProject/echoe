310.69b.1: isayas þe witegæ wrat on his witegunge be ðam halga gaste ant be his seofanfealde gifum 
310.69b.2: þa seofanfealde gifan beoð þus ihaten 
310.69b.3: sapiencia on leden þæt is wisdom on englisc 
310.69b.4: intellectus on leden and andgit on englisc 
310.69b.5: consilium on læden þæt is ræd on englisc 
310.69b.6: fortitudo on leden and modes strængðe on englisc 
310.69b.7: sciencia on leden and god ingehyd on englisc 
310.69b.8: pietas on leden and arfestnesse on englisc 
310.69b.9: timor domini on ledæn godes æge on englisc 

310.69b.10: ða seofanfealde gifæ soðlice wunedon on ure hælende criste all be fullum þingum æfter ðare mænniscnesse swiðe mihtiglice 
310.69b.11: and þe halga gast heom todælð dæghwamlice gyt godes halgum monnum be þam þe him gewyrð ælcum be his mæðe and his modes geornfulnesse 
310.69b.12: ðe mon hæfð wisdom ðe wislice leofæð 
310.69b.13: and þe hæfð andgit þe hit awend to gode and to his drihtenes willan mid gode weorcum symle 
310.69b.14: and þe hæfð godne ræd þe him rædað æfre hwæt him to donne beo and hwæt to forlætenne 
310.69b.15: and þe hæfð modes strengðe þe mycel mæg forberan and on alle arfoðnessum bið æfre ðyldig and æft on gode gelimpe ne forlæt his andrædnessum 
310.69b.16: and ðe hæfð god ingehyd þe godnesse lyfæð and bið betere wiðinnan þenne he wiðuton isægen bið and can him gescead betwyx soð and læs 
310.69b.17: ðe hæfð arfestnesse þe arfest bið him sylfum and mæðe can on monnum on his modes godes godnesse ge on his ilice ge on læssum monnum and nele forseon ne scenden oðerne 
310.69b.18: godes æge is þe seofoðæ þissera gastliceræ gifæ and þeo gife is angin alles wisdomes and þe ðe godes ege hæfð ne forlæt he nan þing 
310.69b.19: ðe mon ðe bið bedæled allum þissum gife nis he na godes mon ne to gode ne belimpæð buton he gyt earnige godes gifæ æt him 

310.69b.20: nu hæfð þe yfelæ gast and þe unsegenlice feond seofanfealde ungifæ wiðerræde þissum gifum þa he dælð his monnum þe him hyrsumiæð and godes gife ne gemeð ne godes ege nabbæð 
310.69b.21: ða yfela ungifu þæs arleasan deofles beoð þus ihatene on leden spece 
310.69b.22: insipiencia þæt is dusig oððe dusigness 
310.69b.23: stulticia þæt is stuntness 
310.69b.24: inprouidencia þæt is reaceleasnyss buton foresceawungæ 
310.69b.25: ignauia þæt is abroðenyss oððe nahtnyss 
310.69b.26: ignorancia þæt is nutenness 
310.69b.27: impietas þæt is arleasness 
310.69b.28: temeritas þæt is dyslic dyrstignesse 

310.69b.29: al wisdom is of gode forþan ðe god sylf is wisdom 
310.69b.30: and ælc bið eadig þe hæfð ðone wisdom gif he his agen lif logæð mid wisdome 
310.69b.31: ðe wisdom is halig þæs halgan gastes gyfu 
310.69b.32: and ðe deofel gifð ðertogeanes dysig þæt he wisdomes ne gymæ ne wislice libbæ 
310.69b.33: and gyt forcuðræ is þæt he telle hine wisne and bið swa ihiwod swylc he wis beo 
310.69b.34: ongean þam angite þe deofel gifð stuntnesse and eac þæt he hiwige swylce he andgitful beo 
310.69b.35: ongean þam wislice ræde þe wiðerræda deofel sylð reaceleasnesse his underðeoddum and eac þæt hiwege swulc he readfest beo 
310.69b.36: ongean þam modes strængðe þe manffulle deofol gifð abroðennysse þæt ðe mon abreoðe on ælcere neode nahtlice æfre and eac þæt he hewige hine sylfne mihtigne 
310.69b.37: ongean þam ingehyde þe hetola deofol sylð nytenesse nahtlicum monnum and eac þæt heo hiwian ðet heo ingehyd habbon 
310.69b.38: ongean þare arfestnesse he sylð arleasnesse þæt he ne arige ne eac ne mæðige his underðeoddum ne his ilicum and eac þæt he hewige swylc he arfest beo 
310.69b.39: ongean godes ege þe gramlice deofel sylð durstignesse mid dwæslicum gebærum receleasum monnum mid modes unstæððinesse and eac þæt hi hiwian swylce heo habban godes ege 

310.69b.40: be ðissum ðeawum monn mæg þone mon tocnawan hwæder him godes gast onwunige oððe þæs gramlicen deofles 

