feria u in cena domini 

153.24.1: segeð on þisum bocum be þære arwurðnesse þises halgan dæges 
153.24.2: and be þære unasecgendlican mildheortnesse ures drihtnes hælendes cristes hu arfæstlice he on þysum dæge mancynne eadmodnysse on astealde 
153.24.3: swa he æghwylce gode bysne beforan astealde 
153.24.4: dyde he swa se lareow don sceolde 
153.24.5: he ægðer ge us mid his wordum lærde ge eac mid his bysnum beforan tacnode hu we don sceoldon 
153.24.6: þonne wæs on þysum dæge þæt ure drihten ælmihtig god hine sylfne to þan geeadmette þæt he to manna fotum onhnah and his þegna fet þwoh swa we nu heræfter gehyran magon 
153.24.7: hu arwurðlice se eadiga godspellere sanctus iohannes se ðe synderlice cristes dyrling wæs þa drihttenlican þenunge æfter þisse endebyrdnysse segð and þus cweð 
153.24.8: ante diem festum pasce sciens iesus quia uenit hora ut transeat ex hoc mundo ad patrem 
153.24.9: ær þam symbeldæge þæra eastrena þe hy on þære ealdan æ wurðodon wiste se hælend þæt seo tid com þæt he of þysum middanearde on heofonas to godfæder feran wolde þanon he wena næfre næs 
153.24.10: þurh his þa ecan godcundnesse ac drihten wolde ærest her on middaneard gebreman and gewurðian þa iudeiscan æfter þære wisan þe on þære ealdan æ beboden wæs 
153.24.11: and þonne wolde þære ende gesettan 
153.24.12: and ongynnan þa oþre þe we nu wurðiað on drihtnes cyrican 
153.24.13: þæt is þæt he wolde his sylfes lichaman and his blod gehalgian mancynne to hælu and to life 
153.24.14: we sceolon witan þæt haliga lichama ures drihtnes þe we nu on cyrican þicgað þæt is þæt halige husel þæt wæs ærest on þysum dæge gehalgod mancynne þæs eces lifes to wedde 
153.24.15: forþam æghwilc þæra manna se ðe þam rihtlice onfehð æghwylc þæra onfehð eces lifes wed 
153.24.16: cum dilexisset suos qui erant in mundo 
153.24.17: he drihten lufode hys þa halgan þa þe on þysum middanearde wæron 
153.24.18: rihtlice þæt is gecweden 
153.24.19: forþam þe he þa lufan to þam forð wið hy gecydde þæt he efne lichamlicne deað for heora hælu geþrowode 
153.24.20: þa gefylde he sylf þone cwyde þe he ær cwæð 
153.24.21: maiorem namque hac dilectione nemo habet 
153.24.22: he cwæð ne mæg nan man wið oðerne maran lufan gecyðan þonne hwylc man his sylfes feorh for his freond sette 
153.24.23: hwæt he þonne þa lufan ure drihten swyðe heahlice wið eal mancyn gecydde þa he swa ic ær sæde se heofonlica cyning for ealra manna hælu lichamlice deað geþrowode 
153.24.24: forþam we sceolon nu þære micclan lufan urum drihtne singallice þancian ægðer ge mid wordum ge mid dædum ge eac mid ealre heortan meagolnesse 
153.24.25: in festiuitate iudeorum facta est cena domini 
153.24.26: on iudea symbelnyssum wæron geworden drihtnes æfengereordu 
153.24.27: and se hælend wæs hliniende æt þam gereordum mid his apostolum and mid heom mete þigde 
153.24.28: þa wæs se ealda feond his inwittes and his facnes swiðe gemyndig 
153.24.29: and sende þa hine sylfne on þæs mannes heortan þe iudas wæs gehaten and hine lærde þæt he sceolde drihten to deaðe belæwan 
153.24.30: wæs he þes ylca iudas þa mid þam hælende æt þam gereordum 
153.24.31: and he wæs ær on þæra twelf apostola rim getelled 
153.24.32: ær he þa hine sylfne swyðe earme and unlædlice of þære gemanan and of þære gemynde ealra godes gecorenra adwæscte and adiglade 
153.24.33: þurh þæt þe he mid his þweorre heortan þone wealdend and þæne hyrde heofenas and eorðan swiðe arleaslice on synfulra manna handa to cwale gesealde 
153.24.34: nu cwæð se godspellere þæt se deofol hit sende on þæs mannes heortan þe iudas wæs gehaten 
153.24.35: þæt se feond him openlice utan to spræce þurh earena gehyrnysse 
153.24.36: ac his heortan and his modgeþanc innan to þam lærde and scynde þæt he drihten to deaðe belæwde 
153.24.37: and eal þæt se deofol þær mynte mancynne to þam mæstan yfele gedon eal þæt eft mancynne to þam mæstan gode geeode 
153.24.38: forþam þe ure drihten þurh his lichamlice þrowunge us ealle of ecum deaðe generede 
153.24.39: sciens quia omnia dedit ei pater in manu sua 
153.24.40: he wiste þæt him godfæder eal on his hand and on his anwealde sealde 
153.24.41: ealle godcundlice gesceafta standað on drihtnes gewealdum 
153.24.42: forþam þe he is se ylca god se ðe ealle gesceafta gesceop and geworhte 
153.24.43: ealle þing he ætsomne gesihð and sceawað and ealle þing him beoð opene and cuðe 
153.24.44: nis æniges mannes modgeþanc to þæs digol þæt hit him behyded sy 
153.24.45: þa drihten þæt ongeat and geseah þæt se deofol iudas lærde þæt he hine belæwde 
153.24.46: ac þæt he þeahhwæðere geþyldelice abær and gemetfæstlice scirde 
153.24.47: forþan þe he þæt wiste þæt hit æfter his geteohhunge getimian sceolde 
153.24.48: wiste he þæt he on his sylfes gewealdum and on his godcundre mihte hæfde ægþer ge þone læwend ge þone lærend ge eac þa sylfan þa he hine eft ahengon be eallum þam he don mihte swa swa he wolde 
153.24.49: and he wiste þæt he hy ealle hæfde on his anwealde 
153.24.50: and eal þæt yfel and ealne þone nið þe hy wið hine gefremedon eal he drihten þæt þurh hine sylfne mancynne to gode gecyrde 
153.24.51: forþan þe godes miht is þæt he ana mæg æghwæt to gode gecyrran 
153.24.52: et quia a deo exiuit et ad deum uadit 
153.24.53: and he wiste þæt he fram godfæder on middaneard asended wæs and þæt he eft to godfæder feran wolde 
153.24.54: soðlice þeah þe he drihten us hider on middaneard eadmodlice gesohte on menniscne lichaman hwæðere swaþeah he englas blissode on heofona rice and him þær wulder and gefean heold 
153.24.55: and þeah þe he eft of þisum middanearde to godfæder on heofonas ferde hwæðere he her on worulde mid his gecorenum wunað 
153.24.56: forþan þe his mihte synd þæt he æghwær sy and he þurh his godcundnysse æghwær andweard bið 
153.24.57: surgit a cena et posuit uestimenta sua 
153.24.58: he þa aras se hælend cwæð þa se godspellere fram þam gecorenum and his hrægel asette 
153.24.59: he cwæð þæt he his hrægl asette 
153.24.60: he mænde þæt he hit on anre stowe alede 
153.24.61: mid þam he getacnode þæt he wolde his þone halgan lichaman on deað gesettan for ealles mancynnes hælu 
153.24.62: he þeahhwæþere eft þone ylcan lichaman swiðe wlitigne and wundorlicne gefremodne underfeng þurh his þone halgan ærist 
153.24.63: et cum accepisset lintheum precincxit se 
153.24.64: he þa onfeng line and hine mid begyrde 
153.24.65: þæt is þæt he onfeng þære mæstan strængðu mid þære he þisne middaneard alysde 
153.24.66: and we eac witan þæt þæt bið þegnes riht þonne he wile tela þenian þæt he hine sceal to þan gyrdan and gearwian þæt he mage oþrum mannum gedafenlice þenian 
153.24.67: to þan se heofonlica cyning ælmihtig god us hider on middaneard gesohte on menniscum lichaman þæt he us wolde þurh his tocyme þenian and ece lif forgifan 
153.24.68: swa he gedyde þurh his þa halgan þrowunge and þurh his þa eadigan lare þe he mancynne her on middanearde sæde and cydde 
153.24.69: deinde misit aquam in peluem 
153.24.70: he þa het geotan wæter on læfel and ongan his þegna fet þwean and þærana mid þam lyne þe he wæs be gyrded þenode 
153.24.71: hwæt he drihten on þysse dæde þa his word and þone his cwyde fægere gefylde þe he ær sylf cwæð 
153.24.72: non ueni ministrari sed ministrare 
153.24.73: he cwæð ne eom ic na to þam on middaneard cumen þæt ic wolde þæt me men þenodon ac þæt ic wolde mannum þenian 
153.24.74: on þære eadmodlican bysne is ætywed þæt men sceolon him betweonan beon eadmode and þæt þe seo ydele oferhygð þyses middaneardes sceal beon geflemed þurh þa eadmodnessa þeniendan cristes 
153.24.75: uenit ergo ad simonem petrum 
153.24.76: he þa com to his þegene þe petrus hatte 
153.24.77: næs na þæt he latost to him come ac he ealra ærast to him eode 
153.24.78: and he ærest æt him ongan heora fet þwean forþan þe he wæs þæra apostola ealdorman 
153.24.79: geearnode he þa þæt þa þa he drihten heora ealra modgeþances cunnode 
153.24.80: and be him sylfum hi ealle befran hwæt hi wendon þæt he wære 
153.24.81: þa cwæð petrus him to andsware 
153.24.82: tu es christus filius dei uiui 
153.24.83: þu eart crist þæs lyfigendan godes sunu 
153.24.84: þa on þære drihtenlican andetnysse geearnode he þone ealdordom ealra godes cyrcena and þa cæga heofona rices 
153.24.85: he drihten com to petre swa ic ær sæde and wolde his fet þwean 
153.24.86: þa cwæð petrus to him hu mæg þæt min drihten swa beon þæt þu mine fet þwea 
153.24.87: efne swa he cwæde 
153.24.88: ic eom þurh mine tydderlice gecynd lichamlic man and þu eart ece god ealra gesceafta 
153.24.89: nis þæt forþan gedafenlic þæt þu to minum fotum ahnige 
153.24.90: þa cwæð crist to him þæt þæt ic her do nast þu þæt gyta forhwam ic swa do þu þonne wast æfter þisum and ic hit þe secge 
153.24.91: he drihten geseah forhtian his þegenes mod for his þære eadmodlican þenunge 
153.24.92: þa getrymede he hine mid his þam gewunelican arfæstnysse þæt he geþyldelice bidan sceolde hwænne he him eft þa geryne sæde þære eadmodlican þenunge 
153.24.93: þa cwæð him petrus to 
153.24.94: non lauabis michi pedes in eternum 
153.24.95: min drihten ne þweahst þu næfre eft mine fet 
153.24.96: he forhtade swa swa ic ær cwæð forþan þe drihtnes eadmodnys 
153.24.97: þuhte him wundorlic and egeslic þæt se heofonlica cyning to his fotum ahnigan sceolde 
153.24.98: se man ana wæs þætte eadmodnysse wiðsoc and þeahhwæðere for gehyrsumnesse geþafode 
153.24.99: him cwæð to se helend gif ic ne þwea þine fet þonne næfst þu dæl mid me 
153.24.100: on þysum is gecyðed þæt seo onþwegennys þæra fota gastlice tacnað ægþer ge lichaman clænnysse ge eac sawle 
153.24.101: efne þan gelicost þe he cwæde 
153.24.102: gemune þu and ongyt þæt ælc þæra manna se ðe æfter þysse worulde mid me on heofona rice eardian sceal þæt he sceal nu ær þurh minne fultum and þurh mine gyfe fram his synnum geclænsod beon 
153.24.103: þa cwæð petrus to him 
153.24.104: domine non tantum pedes meos 
153.24.105: drihten næs na þæt an þæt þu mine fet þwea ac þu eac þweah mine handa and min heafod 
153.24.106: efne swa swa he cwæde 
153.24.107: nu þu drihten þus egeslice cwyst þæt ic elles næbbe dælnimende mid þe buton þu mine fet þwea nis nu ænig dæl mines lichaman þæt ic wið þe ætsacan wille þæt þu þwea 
153.24.108: þa cwæð crist to him 
153.24.109: se man se þe aþwegen bið ne bið him þæs þearf þæt hine man eft þwea ac he þonne bið eal clæne 
153.24.110: hwæt mænde he drihten on þam wordum 
153.24.111: hwæt we witon þæt ne bið ænig man to þæs clæne aþwagen þæt he þæs hwæþere næbbe þearfe þæt he hine eft aþwea 
153.24.112: ac he mænde swa swa ic ær cwæð þa gastlican onþwegennysse 
153.24.113: þæt is þæt halige fulluhtes bæð and synna forlætennysse 
153.24.114: forþan se man se þe rihtlice gefulled bið se bið rihtlice clæne 
153.24.115: ne sceal hine man eft fullian ne þæt alyfed nys ac þa synna and þone ylcan gylt þe him syþþan gelimpað þonne sceal he þa þurh clæne andetnysse and þurh medeme bote and þurh his tearas hi eft aþwean þæt he eft þurh þæt clæne gewurðe 
153.24.116: et uos mundi estis sed non omnes 
153.24.117: and ge synd clæne cwæð crist to his þegenum næs swaþeah ealle clæne 
153.24.118: wæs sum þæra apostola tosceadennys 
153.24.119: ealle hy wæron clæne butan iudan ana 
153.24.120: he wæs læwa and myrðra and furþon he hine swiðe unlædlice mid grine aheng and awyrigde 
153.24.121: and swa ungesæliglice to ecum deaðe and to ecum witum wæs genyðerod 
153.24.122: forþan þe drihten cwæð þæt hy ealle næron clæne forþan þe he geare wiste hwilc heora þæt wæs þæt hine belæwan mynte 
153.24.123: swa he æghwilcne man sceawað ægðer ge þa dæda utan ge eac þa heortan and þone modgeþanc innan 
153.24.124: postquam ergo lauit pedes eorum 
153.24.125: æfter þam þe se hælend þa hæfde heora fet geþwagene þa onfeng he eft his hrægle and hine gereordode 
153.24.126: on þam wæs getacnod þæt æfter þan þe he ure drihten for ealles mancynnes hælu lichamlicne deað geþrowode and he þysne middaneard aþwoh and generode mid his þam deorwurðan blode and he þa eft onfeng his þam unwemman gegyrlan 
153.24.127: þæt is þam halgan lichaman þe he ær for manna hælu on þrowode 
153.24.128: þæne he eft wundorlice and undeadlicne gefremede þurh his þam halgan æriste 
153.24.129: et cum recubuisset iterum dixit eis scitis quid fecerim uobis 
153.24.130: þa se hælend hine gegered hæfde þa gesæt he eft æt þam gereordum and to þam apostolum cwæð wite ge hwæt ic eow dyde 
153.24.131: ic wolde mid þam gecyðan þæt ge þæt wistan nu ic eowre fet þwoh þe eower drihten and eower lareow eom þæt eower æghwylc sceal sylue swa oþres fet þwean 
153.24.132: and ic eow þæt dyde to bysne þæt ge to þam geeaðmette þæt ic eow nu mid eadmodnysse þenade þæt eower æghwylc sceal oþrum swa mid eadmodnysse þenian 
153.24.133: on þysum cwide us is openlice gecyðed and æteowed þæt we þæs habbað miccle neadþearfe þæt we symle tilian on æghwylcere tid mid ælmihtiges godes fultume ægðer ge geonge ge ealde ge heane ge rice þæt we sibbe and lufe and eadmodnysse us betweonan healdan 
153.24.134: and ure æghwilc oþres godes fægnige and æghwilc oþrum to gode fultumige 
153.24.135: and eac þæt æghwilc man wið oþerne arful sy ge on wordum ge on dædum ge on þenungum ge on ælcum þæra goda þe he him to are gecweðen oððe gedon mage 
153.24.136: eac swulce we sculon þysne cwyde swa ongytan þæt he on þam gemete ure drihten us ure synna forlæteð þurh andetnyssa and þurh bote þæt we þonne sceolon swa urum þam nextan forlætan ealle þa yrnysse and þa æfþuncan þe hi wið us gewyrcað 
153.24.137: ac utan nu tilian þæt we don æfter þære drihtenlican bisne swa swa he us bebead 
153.24.138: uton we þeahhwæþere ge ealle are ge ealle eadmodnysse on urum dædum healdan and don wið ure þa nextan 
153.24.139: þæt is wið ealle men þe gefullode syndon 
153.24.140: and uton forlætan and forgifan ealle þa æfþuncan and þa yrnysse þe oþre men wið eow gefremman 
153.24.141: amen amen dico uobis non est seruus maior domino suo 
153.24.142: soð soð is þæt ic eow secge cwæð se hælend to his þegnum þæt se þeowa ne bið betera ne ricra þonne se his hlaford ne se ærendraca selre ne wurðra þonne se ðe hine sendeð 
153.24.143: efne swa swa he cwæde 
153.24.144: huru hu synd ge þonne beteran þonne ic eower drihten and eower lareow eom 
153.24.145: nu ic þæt ne forhogode þæt ic eow þus mid eadmodnysse þenode þæt eower nan ne sceal forhicgan þæt he oþrum mid eadmodnysse þenige þas þenunge gegað ælcum þæra þe him to gode geþenian mage 
153.24.146: nu ge þas þing witan eadige ge beoð gif ge hi gelæstað 
153.24.147: soðlice þa men beoð eadige þe þa godes bebodu gefullað 
153.24.148: forþan þe hy onfoð ecere mede and ecum gefean æfter þisum life 
153.24.149: he drihten wat hwa his æ healdað and hwa þa begangeð swa swa he sylf heræfter to his apostolum cwæð 
153.24.150: non de omnibus uobis dico 
153.24.151: ne cweðe ic na þas þing be eow eallum ic wat hwæne ic geceose 
153.24.152: on þysum wordum se ungesæliga iudas wæs openlice ongunnon se þe þurh his inwit and þurh his facen ælmihtigne drihten to deaðe gesealde þæne þe is mennisces cynnes alysend and ealra gesceafta reccend and hyrde 
153.24.153: he cwæð se hælend be þam ylcan iudan 
153.24.154: qui manducat mecum panem 
153.24.155: he cwæð se hælend se man se ðe þicgeð þisne hlaf mid me he hafað his læwan wið me 
153.24.156: wa þam þe þurh þone bið mannes sunu to deaðe geseald micele him wære bætere þæt he næfre on þas woruld acænned nære 
153.24.157: efne swa ungesælilice se ungetreowa iudas þam lareowa deað sætade swa him eal his lif to ungesælþum and to yrmþum wearð 
153.24.158: amen amen dico uobis quia unus ex uobis me tradet 
153.24.159: soð soð is þæt ic eow secge þæt eower an me to deaðe sylleð 
153.24.160: openlice he drihten beforan him eallum hit sæde þæt þe iudas ne wende þæt hit þam hælende bemyðen wære 
153.24.161: and he wæs swa dysig and swa heardre heortan þæt he þæs næfre na ne hreowe ne dyde ne nan andgit næfde 
153.24.162: þa locedan þa discipulas him betweonan 
153.24.163: and wæron on heora modgeþance swiðlice afyrhte and gedrefede swa hit nan unmæð næs 
153.24.164: and ymbe þæt þohton be hwilcum heora he þæt word gecwæde 
153.24.165: wiste he drihten ana hwa his læwend and his myrþra wæs swa swa him nan þing bemiþen beon ne mæg 
153.24.166: þa wæs þæra discipula an ofær þæs hælendes bearm hlinigende 
153.24.167: wæs þæt þes ylca iohannes se ðe þis æfter endebyrdnysse segð 
153.24.168: lufode hine se hælend synderlice 
153.24.169: þa bytnade sanctus petrus him þæt he sceolde æt þam hælende geahxian be hwylcum heora he þæt word gecwæde 
153.24.170: wilnodon þa apostolas symle æghwilc riht and soðfæstnysse to witanne 
153.24.171: and hy micle ma drihtnes wordum gelyfdon þonne him sylfum 
153.24.172: forþan heora æghwilc be him sylfum synderlice þus cwæð numquid ego sum domine ac ic hit drihten ne eom 
153.24.173: butan iudas ana he swigade lengest 
153.24.174: forþan þe he wæs on his wordum þam oþrum swa ungelic swa he wæs on his geearnungum 
153.24.175: þeah þe he ealra hludost and eac bealdlicost cwæde 
153.24.176: numquid ego sum rabbi 
153.24.177: segst þu lareow þæt ic hit sy 
153.24.178: þa cwæð se hælend him to andsware tu dixisti þæt þu cwæde 
153.24.179: þa hlinode sanctus iohannes ofer þæs hælendes breost swa swa ic ær sæde 
153.24.180: and acsode hine þa and him to cwæð min drihten hwilc ure is þæt þæt þa dæda gemynteð don þæt he þe belæwe 
153.24.181: þa andswarode him se hælend and him to cwæð se hit is se ðe ic þysne bedyptan hlaf ræcan wille 
153.24.182: he bestang þa þone hlaf þe he him on handa hæfde on þæt sealtfæt þe him beforan stod and sealde þam scarioþiscan iudan and he hine sona æt 
153.24.183: and æfter þam breades sticce eode him on se wiðerwearde deofol 
153.24.184: and he þa sona þanon ut gewat swa he syðþan fram eallum his ræde gewiten wæs 
153.24.185: þa ongan drihten him endleofonan openlice his halgan þrowunge secgan and ealle þa þing þe he wolde and geteahhad hæfde þæt be him gewurðan sceolde 
153.24.186: segð man eft tomergen hu þæt geworden wære 
153.24.187: ac uton geþæncan we men be þære bysne þe se hælend þam scarioþiscan iudan þone hlaf sealde 
153.24.188: þæt us is on þam micel wærlicnys getacnad and ateowad on þare onfangennysse ures drihtnes lichaman 
153.24.189: þæt is þonne þæs halgan husles 
153.24.190: uton forþan warnian us sylfe þæt we beon clæne and unwæmme þam to onfonne swa swa þa oþre apostolas wæron na swaþeah swa swa iudas wæs 
153.24.191: to þan þæt we magon and moton beon dælnimende godes rices 
153.24.192: mid urum drihtne hælende criste se þe ealle þas þing for mancynnes lufan and hælu mildheortlice abær and gemetfæstlice aræfnade 
153.24.193: god us gefultumige þæt we to him becuman motan se þe leofað and rixað on ecnesse god amen 

