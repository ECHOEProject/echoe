be hæðendome 

402.bii.1: nemo christianorum paganas superstitiones intendat sed gentilium inquinamenta omnia omnimodo contemnat 

402.bii.2: eala mycel is nydþearf manna gehwylcum þæt he wið deofles larswice warnige symle 
402.bii.3: and þæt he hæðenscype georne æfre forbuge þæs þe he gedon mæge 
402.bii.4: and gyf hit geweorðe þæt cristenman æfre heonanforð ahwar heðendom begange oððon ahwar on lande idola weorðige gebete þæt deope for gode and for worolde 
402.bii.7: and gyf wiccean oððe wigelearas horingas oððe horcwenan morðwyrhtan oððe mansworan innan þysan earde weorðan agytene fyse hy man georne ut of þysan earde and clænsige þas þeode oððon on earde forfare hy mid ealle 
402.bii.8: butan he geswicon and þe deoppor gebetan 
402.bii.9: and do man swa hit þearf is 
402.bii.10: manfulra dæda on æghwylcan ende styre man swyðe 

402.bii.11: her syndan on earde godcundnessæ wiðersacan and godes lage oferhogan 
402.bii.12: manslagan and mægslagan 
402.bii.13: cyrichatan and sacerdbanan 
402.bii.14: hadbrecan and æwbrecan 
402.bii.15: myltestran and bearnmyrðran 
402.bii.16: þeofas and þeodscaðan 
402.bii.17: ryperas and reaferas 
402.bii.18: leogeras and liceteras and leodhatan 
402.bii.19: hetele ealles to manege þe ðurh mansylene bariað þas þeode 
402.bii.20: and wedlogan and wærlogan 
402.bii.21: and lytle getrywða to wide mid mannum 
402.bii.22: and ne byrhð se gesibba hwilan gesibban þe ma þe ðam fremdan 
402.bii.23: ne broðor his breðer oþre hwile ne bearn foroft his fæder ne meder 
402.bii.24: ne na fela manna ne healt his getrywða swa wel swa he scolde for gode and for worolde 
402.bii.25: ac do man swa hit þearf is 
402.bii.26: gebete hit georne and clænsige þas þeode gyf man godes miltse geearnian wylle 

