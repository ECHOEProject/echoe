in die ascensionis domini 

38.38.1: men ða leofestan us is micclum to wuldrienne and to geblissigenne on þysum dæge for ures drihtnes ælmihtiges godes þam mæran and þam wundorlican upstige fram eorðan to heofonum 
38.38.2: þone sylfan drihten þe iu gefyrn herodes se cyning mid ealre gerosolimware swiðe ondred þa he acenned wæs on þas woruld of ðære foremæran fæmnan sancta marian on þære þurhhaligan middes wintres mæsse nihte 
38.38.3: and þone ondredon þa þwyran iudeiscan heortan þæt he arise syððan he dead wære of deaðe 
38.38.4: on þysum andweardan dæge se ælmihtiga cyning and ealles middaneardes alysend and ælces siges sigor astah mid þrymlicre mihte on þa heofonas þe he ær of to eorðan nyþer astah 
38.38.5: and syððan he of deaðe aras on þysum halgum feowertigum dagum he getrymmede þæra apostola heortan 
38.38.6: þa wæron his leorningcnihtas her on worulde þam he tolet leofe cossas and þam he sealde anweald synna to forgyfenne þam ðe hi woldon and hit gegearnod hæfdon 
38.38.7: and he hi asende geond ealne middangeard þæt hi sceoldon fullian ealle þeoda on ðæs ecan fæder and on þæs ecan suna and on þæs ecan haligan gastes arfæstnysse 
38.38.8: and he æt mid him her on life and bebead him þæt hi ne gewiton fram hierusalem þære mæran byrig ac þæt hi geanbidedon þæra behatenra gyfa þæs haligan gastes þe he him behet 
38.38.9: he sæde him and þus cwæð 
38.38.10: geanbidiað nu on hierusalem sume hwile ealle ætgædere 
38.38.11: forðam ðe binnan feawa daga fyrste ic asende to eow on eorðan þone frefrigendan gast 
38.38.12: and ge beoð mine cyðeras ægðer ge on hierusalem ge ofer eall iudea land ge ofer samariam þa þeode 
38.38.13: and þa þa he him þis sæde þa wearð he up ahafen him geseondum 
38.38.14: and hine onfeng beorht wolcn fram heora eagum 
38.38.15: and þa ða hi beheoldon þa lyfte þa stodon þær twegen weras þa wæron ymbscrydde mid beorhtum reafe 
38.38.16: and þa stodon wið ða apostolas and þus cwædon 
38.38.17: eala ge galileiscan weras hwæt wundrige ge þus þas heofonlican heannysse behealdende 
38.38.18: soðlice þes hælend þe fram eow genumen is and gebroht is on his fæder swyðran healfe 
38.38.19: mid swa micclum wuldre swa ge nu gesawon hine upp to heofonum astigan mid eallswa micclum wuldre he eow eft tocymð on ðam micclan domesdæge 
38.38.20: to ðam þæt he wile secan and acsian þa befæstan gestreonu 
38.38.21: þonne is us eallum þylcum wordum him to to clypigenne þus cweþende 
38.38.22: eala þu geworhtest heofones and eorðan and sæ and ealle gesceafta 
38.38.23: and þu ðe gesceope þone forman mann adam þone þe deofol beswac mid facenfullum swicdome 
38.38.24: and hyne man syððan ut of neorxnawange anydde 
38.38.25: and hine sona gehæftne mid him to suslum geteah 
38.38.26: þone þu drihten god and us ealle mid þinum agenum blode alysdest 
38.38.27: and he eft to neorxnawanges gefean wearð gelædd þe he ær of wearð adrifen 
38.38.28: we biddað þe nu ða ælmihtig drihten þæt þu for þinum mæran upstige us ece ræste forgife 
38.38.29: þonne þu cymst to ðam þæt þu wylt deman ealre worulde and heofonware and hellware on þinra haligra eðle 
38.38.30: þær ðe bið niwe lofsang gesungen þæt is on heofona rices wuldre 
38.38.31: men ða leofestan us gedafenað eac þæt we symble wuldrien and geblissien 
38.38.32: forðam ðe hit is gerædd on halgum bocum þæt drihten ure alysend æfter alysednysse mennisces cynnes and æfter þam mæran sige þe he deoflu ofercom on þysum dæge mid micelum sige to heofonum astah 
38.38.33: þær hine heriað on ecnysse ealle heofonlice werodu 
38.38.34: eac swilce we gelyfað þæt he þanon cume on wuldre his mægenþrymmes mid englum and heahenglum to demenne eallum mancynne rihtwisum and synfullum 
38.38.35: and þonne he ageolt anra gehwylcum æfter his sylfes weorcum 
38.38.36: and þæt we sceolon witan and ongytan þæt ær drihtnes þrowunge ealra haligra manna sawla wæron gehæfte on helle for adames gylte 
38.38.37: oð ðone fyrst þe drihten for urum lufon on geþrowode 
38.38.38: and þone biteran deað onbyrigde and us þa æt deoflum alysde 
38.38.39: and mid him to heofonum gelædde ealle þa ðe fram frymðe þisse worulde his willan worhton and his bebodum filigdon 
38.38.40: ealle drihten on þam mæran dæge his upstiges þe we nu todæg wurðiað he mid him to heofonum gelædde 
38.38.41: and nu synt þær wunigende on ecere blisse 
38.38.42: and þonne þa godan of þysum life ferað 
38.38.43: þonne gelæt hi engla werod on þa heofonlican ricu 
38.38.44: þæt hi þær geanbidion þone ærist heora lichamena 
38.38.45: þæt hi æfter domesdæge wunien mid lichaman and mid sawle on ecnysse mid drihtne on þære anwealdan eadignysse and on ðære ecan gesælignysse 
38.38.46: swa þæra synfulra manna sawla on helle beoð under ege asette and geanbidiað ærist heora lichomena 
38.38.47: þæt hi æfter domesdæge mid lichaman and mid sawle beon gecyrrede to ecum witum mid deoflum wunigende 
38.38.48: men ða leofestan uton us nu warnian þæt we þonne ne cumon forhte toforan drihtnes domsetle for urum gyltum 
38.38.49: þonne he ongynð us acsian and smeagian hwæt we him ongean broht hæbben for eallum þam þingum þe he for us geþrowode 
38.38.50: uton besceawian hwæt se mæra godes þegen sæde petrus 
38.38.51: eala ge leofestan menn he cwæð uton ongitan þæt crist for us þrowode 
38.38.52: and he us lærde þa bysne þæt we sceoldon filigan his bebodum and larum and weorcum 
38.38.53: se þe næfre nan facn næs on his muðe gemet 
38.38.54: ne ut gangende ne nanne mann ne wyrgde he þa ða man hine wirigde 
38.38.55: ac he sealde hyne sylfne swiðe bylitwytlice þam ðe hine on unriht demdon 
38.38.56: he cwæð eftsona petrus se gecorena drihtnes þegen and ealdor ealra þæra leorningcnihta þe drihtne sylfum filigdon on þysum life 

38.38.57: uton witan he cwæð þæt drihten us forlæt þa bysna manigra geswinca næs nanra ræsta and teonena næs nanra glencga 
38.38.58: swingla and sara and hospas and manega oðre yfelu þing he þrowude for urum lufon 
38.38.59: men ða leofestan us is micclum þes dæg to mærsigenne and to wuldrigenne 
38.38.60: forðam þe manega wundru gewurdon on þysum dæge 
38.38.61: þæs hælendes leorningcnihtas gesawon on þysum dæge ane lange hlædre betweonan heofonum and eorðan 
38.38.62: þa hi hine gesawon to heofonum astigan 
38.38.63: and hi gesawon englas ægðer ge up ge nyðer on ðære hlæddre faran on hwitum gyrlan and þus cwæþende 
38.38.64: eala ge galileiscan weras hwæt wundrige ge 
38.38.65: þes hælend þe fram eow genumen is on heofon swa he cymð eft swa swa ge gesawon hine nu faran on heofonas 
38.38.66: ac gað to hierusalem and wuniað þær oððæt eow cume se frefrigenda gast fram ælmihtigum gode 
38.38.67: se eow lærð ealle þing þe eow behatene synt fram drihtne hælendum criste 
38.38.68: and eft hi gesawon godes sunu standan ætforan þam healican weofde on heora heannyssum 
38.38.69: and hi hyne gehyrdon his fæder herian 
38.38.70: and eft hi gesawon synfulra manna sawla on witum earmlice fram deoflum gewriðene 
38.38.71: ealle þas þing men ða leofestan him wæron ætywede to ðam þæt hi sceoldon us forewarnian 
38.38.72: and þam bið wa geborenum þe þylcum larum hyran nellað þe hi on bocum for ure þearfe awriton 
38.38.73: and uton na forgytan þæt we symle sceolon gewilnian þa heofonlican and uton us warnian wið ða hellican stowa þæt we ne gan on þa 
38.38.74: on þam is dæghwamlice ece sargung and unrotnys buton blisse and teara genihtsumnyss buton frofre 
38.38.75: þær beoð cwylmede dæghwamlice þa synfullan 
38.38.76: sume þær hangiað be þam fotum þæs þe us halige gewritu onwrigen habbað 
38.38.77: and sume þær hangiað be þam handum 
38.38.78: and sume þær hangiað be þam sweorum 
38.38.79: and sum þær beoð besenced oð ða cneow on þam hatan pice and on ðam fyre 
38.38.80: and sum þær bið besenced oð ðæne nafelan 
38.38.81: and sum þær bið besenced oð ðone muð 
38.38.82: and sume þær hangiað be heora feaxe on þam þuruhhatan fyre 
38.38.83: men ða leofestan uton geþencan þa þing þe rihte synt 
38.38.84: on ðam bið gegladod god and uton don þæt sylfe 
38.38.85: and uton gegearwian ure heortan mid godum weorcum 
38.38.86: and uton beon geæmtigode fram leahtrum 
38.38.87: and uton beon gefyllede of mægenum 
38.38.88: and uton gewilnian symle þæt we gegyrnon mid ealre hrædnysse þæt heofonlice rice 
38.38.89: þær se healica cyning and þa healican cempan symle eardiað 
38.38.90: þær is ece med and þær is heofonlic mete 
38.38.91: þær is ece myrhþ and rice buton awendednysse 
38.38.92: men ða leofestan us gedafenað þæt we forhicgen þisne middaneard 
38.38.93: þæt we magon filigan criste urum alysende fram hellewitum 
38.38.94: and uton warnian þæt we ne forspillon þæt ece lif for þyses middaneardes idelan wuldre 
38.38.95: ac uton symle herian urne ecan drihten 
38.38.96: þone þe sitt and ofersyhþ þa eadigan engla werodu on heofonum þe genamode synt cherubin and seraphim 
38.38.97: se is reccend heofones and eorðan and ealra gesceafta 
38.38.98: þone heriað englas and heahenglas 
38.38.99: þone arwurðiað witegan and þa apostolas þe drihtnes leorningcnihtas wæron her on worulde 
38.38.100: þone symle gegyrnað haligra fæmnena mænigo to geseonne 
38.38.101: forðam ðe he is gefyllednys and fulfremednys ealra haligra 
38.38.102: and hi symle blissiað on heofonum ætforan his gesihþe 
38.38.103: eala men ða leofestan uton geþencan þa heofonlican god and hi geearnian on urum life 
38.38.104: and uton gemunon hu micel wurðmynt hit byð us on ðam toweardan life 
38.38.105: þæt we þær scinað on godes rice swa sunne gyf we his willan her on worulde wyrcað 
38.38.106: hwæt he us eallum þone wurðmynt geann þe he his apostolum geuðe and him to cwæð 
38.38.107: swa swa min fæder me lufode swa ic lufode eow 
38.38.108: wuniað on minre lufe and ge beoð mine frynd 
38.38.109: gyf ge þa þing doð þe ic eow bebeode 
38.38.110: eala micel weorðscipe is hit þam nu þe he þa to cwæð 
38.38.111: swa hwæt swa ge on minum naman minne fæder biddað he eow sylþ 
38.38.112: and he lufað eow forþam ðe ge me lufodon and on me gelyfdon 
38.38.113: eala micel wurðmynt is hit þam ðe he his fæder fore halsode þus cwæþende 
38.38.114: eala þu halga fæder gehæl þa on þinum naman þe ðu me sealdest 
38.38.115: and þæt middaneard oncnawe þæt þu me sendest 
38.38.116: þæt syndon ealle þa ðe on me gelyfað 
38.38.117: eala micel wurðmynt ys þam gelyfendum þe godes bearn big sæde 
38.38.118: eala fæder he cwæð þa ðe þu me sealdest ic wille þæt hi beon þær þær ic beo þæt hi geseon mine beorhtnysse þe ðu me sealdest and þa ðe ic him sealde 
38.38.119: micel wurðmynt is nu þam ðe se hælend sealde gesibsume cossas þus cwæðende 
38.38.120: ic læte to eow sibbe and ic sylle eow mine sibbe 
38.38.121: micel wurðmynt is nu þam þe se hælend to cwæð þa he to his fæder for to heofona rices wuldre 
38.38.122: hit is tima þæt ic gehwyrfe up to þam þe me hider niðer asende 
38.38.123: and bletsiað ge god and gecyðað ealle his wuldru 

38.38.124: eala micel wurðmynt is nu þam ðe he sylf to cwæð ic astige to minum fæder and to eowrum fæder and to minum gode and to eowrum gode 
38.38.125: and þa ða he þas þing sæde þa wearð he up ahafen on beorhtum genipe him geseondum 
38.38.126: and he wæs fered on heofonum aþenedum handum 
38.38.127: and he bletsode hi þus cwæðende 
38.38.128: si sibb mid eow 
38.38.129: and þæt genip hine underfeng fram heora eagum 
38.38.130: and hi stodon and beheoldon þa lyfta 
38.38.131: and hi þa clypedon anre stefne þus cwæþende 
38.38.132: eala wuldres cyning drihten mægna 
38.38.133: þu ðe nu todæg sigorgend astige ofer ealle heofonas 
38.38.134: ne forlæt þu us na fæderlease ac asend to us þines fæder behat 
38.38.135: þæt is soðfæstnysse gast þæt he wunige symle on ecnysse mid us 
38.38.136: and þæt we habbon ece lif mid ðe on heofona rices wuldre 
38.38.137: uton nu men ða leofestan beon gemyndige urra sawla þearfa 
38.38.138: and uton wyrcan god on ðam ðe we þurhteon magon 

38.38.139: men ða leofestan uton we nu geornlice geþencan forðam on urum mode þæt se towearda and se micela domesdæg ne latað 
38.38.140: and sculun þonne þurh gode dæde gediglan ure uncysta on þysum eorðlicum gedrefednyssum 
38.38.141: gefæstnigen we þonne urne hiht on þone ecan eþel 
38.38.142: and þa innunge ures modes gestaðelian we on ðam soðan leohte 

38.38.143: nu we gehyrdon secgan men ða leofestan hu ure drihten on þysum andweardan dæge on heofonas astah 
38.38.144: uton we hine þonne biddan for his þære halgan upastigennysse on ða ecan dreamas þæt he us gehealde him to willan her on worulde and he us forgyfe ece lif æfter þysum life 
38.38.145: si him lof and wuldor a to widan feore ealra his goda and hys gyfena þe he us forgyfð 
38.38.146: se ðe leofað and rixað on worulda woruld a on ecnysse amen 

