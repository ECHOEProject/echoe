394.11.1: men ða leofestan manað us and myngaþ þeos halige boc þæt we sien gemyndige ymb ure sawle þearfe 
394.11.2: and eac swa ures þæs nehstan dæges and þære tosceadednesse ure sawle þonne hio of ðam lichoman lædde bion 
394.11.3: and læten we us singallice bion on gemyndum and on geþancum þæs egesfullican dæges tocyme 
394.11.4: on ðam we sculon gode riht agifan for ealles ures lifes dædum þe we sið oððe ær gefremedon fram fruman ures lifes oð ende 
394.11.5: forðan þe we nu magon behydan and behelian ura dæda ac hie bioð þonne opena and unwrigena 
394.11.6: forþan we habbað micle nydþearfe þa hwile þe we her syndon on þys lænan life and on þyssum gewitendlicum 
394.11.7: þæt we þonne on þære toweardan worulde mægen and moton becuman to life þæs heofoncundan rices and to þam wuldre þære ecean eadignesse 
394.11.8: þær we moton siððan orsorglice lybban and rixian butan ælcre onwendednesse mid him emne swa ure dryhten hælende crist and mid eallum his halgum gif we hit gearnian willað mid urum godum dædum 

394.11.9: nis þonne næniges mannes gemet þæt he mæge asecgan þara goda and þara yðnessa þe god hafað geearwod eallum þam þe hine lufiað and his bodu healdan willað and gelæstan 
394.11.10: gif þæt þonne bið þæt we willað wyrcean his willan and on his lufe þurhwunian 
394.11.11: þonne magon we ægðer ge us heofonrice geearnian ge ðonne eac þæt we magon gesæliglice befleon þa stowe and þa dimman tintregan þær helledioflu on syndon mid eallum hyra weagesiðum 
394.11.12: and mid þam sawlum þe hyra larum hlystað and be hyra larum lybbað and to gode gecyrran nellað 
394.11.13: þurh soðe andetnesse mæssepreosta and þurh soðe bote swa se halega lareow cwæð 
394.11.14: wa la ðam mannum þe sculon mid dioflum habban geardungstowa 
394.11.15: forðam þær is sar butan frofre and þær is yrmð butan are 
394.11.16: and þær is weana ma þonne hit ænig man wite to asecganne 
394.11.17: swa hit on ðam sealme by ðam awriten standeð 
394.11.18: he cwæð se sealmscop þurh dryhtnes gife hwylc man is on deaðe þætte he sie dryhtnes gemyndig oððe hwylc is ðætte hyne on helle andette 
394.11.19: and se sealmscop us sang þis be deaðes onlicnesse and be hellegryre 
394.11.20: þonne syndon þry deaðas liornode on bocum 

394.11.21: þæt is þonne se æresta deað her on worulde þæt se man mid mænegum synnum oferhealden bið 
394.11.22: þonne is se æftera deaþ þære sawle gescead and lichoman 
394.11.23: þonne is se þridda deað þæt þa sawla sculon eardigan on helle 
394.11.24: þær nis nænig man þætte mæge his scippend herigan for ðam sare þe him onsitet 
394.11.25: emne swa ða þry deaðas syndon fyrenfulra swa þænne syndon þreo lif be ðam soðfæstum 
394.11.26: an lif is þæt he bið on flæsce 
394.11.27: þonne is oðer lif ðæt bið on godes wuldre 
394.11.28: and þridde lif is on þære toweardan worulde mid eallum halgum 
394.11.29: and se deað is þænne forþan to ondrædanne forðan hine ne mæg nænig man forflion 
394.11.30: and se deað is nyðerlic and uplic and he is forþan nyðerlic se deað þeah se man gewite in ða neowelestan scrafa and on þa deoppestan dene þe on middangearde sy þonne sceal he þeahhwæðere sweltan 
394.11.31: and se deað is forþam uplic þeah se man astige ofer þone yfemystan dæl þæs hyhstan holtes swaþeahhwæðere hiene se deað geseceð 
394.11.32: and se deað is swiðe manigfealdlic and egeslic 
394.11.33: and he is forþan mænigfealdlic þeah se man eardige in middum burgum and on midre his mægðe and betweox hundteontegum þusenda manna þonne sceal he hwæðere sweltan 
394.11.34: and se deað is forþan egeslic þæt nænig man swa feor ne gewiteð ut on westen and swaþeah he ne mæg þone deað forflion 
394.11.35: se deað is gionglic forðan þe cild cwelað and unmagan 
394.11.36: and se deað is freolic and ðeowlic forþan cyningas sweltaþ and eac þeowe men 
394.11.37: and se deað is dislic and snotorlic forþan þe gedwolan sweltaþ and uðwitan 
394.11.38: forðan se deað is unrotlic and bliðelic forþan synfulle sweltaþ and eac halige 
394.11.39: þy byð wel wyrð þæt se deað sy unrotlic fyrenfullum mannum 
394.11.40: forþan is deað to ondrædanne forþan he ne myrneð geongum 
394.11.41: forðan we sculon ure sawle georne tilian and hy geornlice gode gegearwian 
394.11.42: ne mæg þonne eall manna cyn mid hyra wordum ariman þa god þe god hafað soðfæstum sawlum geearwod togeanes for hyra gastlicum worcum 
394.11.43: and se deað is forþan to drædenne forþan ealle þa gedwæledan sawla he dæleð 
394.11.44: and þonne bið eallum cuð þæt sio sawl gedeð beforan hire and þonne hwæðere bið beforan hyre gemeted swa god swa yfel swa hio ær geearnod hæfde 

394.11.45: is us eac þonne to behealdanne þæt we nu onwarigan þone tocyme þæt hira ne sy to feala 
394.11.46: þonne is þæt æreste gedal wið eallum his freondum forðam him nænig æfter ne wendeð þæt him ænig tocyme 
394.11.47: æghwylcre sawle bið onsundrum toscyred and sio bið swylce hyre se lichoma ær geworhte 
394.11.48: þonne hreoweð hyre swiðe þa yfelan dæda and þonne hie hit awendan ne magon þonne nellað hie 
394.11.49: and ðonne is þæt þridde gedal wið eallum eorðwarum forþan he næfre eft to eorðwarum ne gehwyrfeð ne bið funden beforan him ne huru æfter boren buton he ær his gast mid godum weorcum gefrætewod hæfde þa hwile þe he wære mid mannum 
394.11.50: ðonne bið þæt feorðe gedal þæt hine man gedæle wið þyssum eorðlicu þrymme and plegan and blisse and him for þyssa nænegum ne bið gleng witod 
394.11.51: þonne bið hit swa egeslic for þære biternesse þe on him bið gecyðed forþan he betyneð þa eagan fram gesyhðe and þa earan fram gehyrnesse and þa weloras fram spræce and þa fet fram gange and þa handa fram weorce and þa næsðyrelu fram stence 

394.11.52: ðonne æfter þon betyneð he ða scyldegan on helle 
394.11.53: wa ðam þæt bið þæt he þonne sceal bion betyned on helle 
394.11.54: þonne is leornod on bocum þæt on þysse worulde syn fif onlicnessa be hellegryre 
394.11.55: sio æreste onlicnes is nemned wræc forðan se wræc bið miceles cwelmes ælcum þara þe he tocymeð 
394.11.56: forðan hine sona ne lysteð metes ne drynces ne him ne bið læten gold ne seolfor ne ðær ne bið ænig wuldor mid him þæt he fore wynsumige þeah him syndon ealle wuldordreamas to gelædde 
394.11.57: þonne is þære æfteran helle onlicnes genemned oferyldo forþan him amolsniað þa eagan for ðære oferyldo ða þe wæron gleawe on gesyhðe 
394.11.58: and þa earan adimmiað ða ðe ær meahton gehyran fægere sangas 
394.11.59: and sio tunge awlispað þe ær hæfde gerade spræce 
394.11.60: and þa earan aslapað þe ær wæron ful swifte to gehyranne 
394.11.61: and þa handa awindað þe ær hæfdon ful hwate fingras 
394.11.62: and þæt feax afealleð þe ær wæs on fullere wæstme 
394.11.63: and þa teð ageolewiað þa þe wæron hwite on hywe 
394.11.64: and þæt oroð afulað þe wæs ær swete on stence 
394.11.65: ðonne is þære þriddan helle onlicnes her on worulde deað genemned forþan þonne se man sceal sweltan þonne swyrceð him fram þæs huses hrofe ðe he inne bið 
394.11.66: þonne nis nænig strengo þæt hine arære 
394.11.67: forðan he ne bið gelustfullod metes 
394.11.68: ne he ne gymeð þysses eorðlican rices torhtnessa 
394.11.69: ðonne is ðære feorðan helle onlicnes byrgen nemned 
394.11.70: forþan þæs huses hrof bið gehnæged þe him onufan ðam breostum siteð 
394.11.71: and him mon þonne deð his gestreona þone wirsestan dæl þæt is þæt hine mon siweð on anum hrægle 
394.11.72: hafað him þonne syððan þry gebeddan þæt is þonne greot and molde and wyrmas 
394.11.73: þonne is þære fiftan helle onlicnes tintrega genemned 
394.11.74: forðan þænne nis nænig man þæt mæge mid his wordum asecgan hu mycel þære fiftan helle sar is 
394.11.75: and þeah vii men sien and þara hæbbe æghwylc twa and hundsiofontig gereorda swa feala swa ealles þysses middangeardes gereorda syndon 
394.11.76: and þonne sy þara seofon manna æghwylc to alife gesceapen 
394.11.77: and hyra hæbbe æghwylc siofon heafdu and þara heafdu ælc hæbbe siofon tungan and þara tungena ælc hæbbe isene stemne 
394.11.78: and þonne hwæðre ne magon þa ealle ariman hellewitu 

394.11.79: and emne swa mycel swa fram heofenes hrofe is to þysse eorðan þonne is leornod on halgum bocum þæt sio hel sie swylc twa deop and nis na ðe unwidre 
394.11.80: þæt hus is mid swiðe ongristlice fyre afylled and hellehus hafað forcilas micle 
394.11.81: se nama is to geþenceanne ælcum men butan hwæs heorte sie mid diofles stræle þurhwrecen 
394.11.82: forþy nis nan man þæt he þanon aweg hine astyrian mæge 
394.11.83: and forðam is mycel þearf æghwylcum men to onwariganne þam þe ænig andgit hæbbe oððe wisdomes ænigne dæl þæt he þis symle hæbbe on gemyndum þære egesfullan stowe 
394.11.84: forþan gif hwylc man bið on helle ane niht þonne bið him leofre gif he þanon mot þæt he hangie siofon þusend wintra on þam lengestan treowe ufeweardum þe ofer sæ standeð on þam hyhstan sæclife 
394.11.85: beflion þa hellewita 
394.11.86: forþan hit is ðærinne swiðe sarlic to wuniganne 

394.11.87: ac utan geearwian us nu ða mid inneweardum gebedum and mid gæstedome þæt we ne weorðan aslidene innon þa fyrenfullan þystro þæt synfullum sawlum is geearwod on helle togeanes 
394.11.88: ac utan þydan us to þam uplican rice forðan þær is þæt wuldor þæt nænig man ne mæg mid his wordum asecgan ða wynsumnesse þæs heofoncundan lifes 
394.11.89: ðær bið lif butan deaþe and god butan ende and yld butan sare and dæg butan nihte 
394.11.90: and þær bið gefea butan unrotnesse and rice butan awendednesse 
394.11.91: and ne þearf man næfre ne sunnan ne monan ne næniges eorðlices liohtes 
394.11.92: forðan þær is se ælmihtiga dryhten scinendra and liohtra þonne ealle oðre lioht 
394.11.93: and þær æfre aspringað ða wuldorlican dreamas and þa þrymlican sangas ðam ðe on hyra midlene wiorðan mot 
394.11.94: þær bið se sweta stenc and sio syngalu lufu and sio wiensumnes butan ælcere unwynsumnesse 
394.11.95: ne þær ne bið hunger ne ðurst ne cyle ne bryne ne nænig unwynsumnes gemeted 

394.11.96: þonne swa ðæt dioful sæde þam ancran be helle geryne swa he him ær sæde be heofena rices wuldre 
394.11.97: swa ðæt dioful cwæð to ðam ancran þeah þær sy eal smætegylden mor æt sunnan upgange on neorxnawange and se oferhlifað ealle iorðan 
394.11.98: and se man mote sittan swa dyre swa cynebearn ofer ðam gyldenan more and hæbbe salemanes wlite and wisdom and him sie eal middangeard on geweald geseald mid ðam gestreonum þe geond ealne middangeard syndon 
394.11.99: and him sy ælce niht niwe bryd to bedde gelæd and sio hæbbe enone wlite saturnes dohtor 
394.11.100: and ælc stan sy gylden 
394.11.101: and ealle þa streamas hunige flowen 
394.11.102: and him þonne ne sie ofer eorðan nænig wiðerbreca 
394.11.103: and þeah þe him syn ealle sundercræftas and wuldorsangas in gesamnode and þeah þe hiene ealle frefran and him sien ealle swetnessa to gelædde mid þam fægerestan gestreonum 
394.11.104: and him þonne sy singal sumor butan ælcre onwendednesse and he mote a lybban butan sare 
394.11.105: and þonne gif he wære ær ane niht on heofona rices wuldre þonne forlete he þæt he ær on þyssum wuldre gelyfede þe ic ær bisæde ofer þæt heofena rice þe he ær on wæs þa ane niht and he eft ne mote to heofena rices wuldre 
394.11.106: and him þær ne bið nanes gefean to lytel forþan he mot þær a lybban on wlite and on wuldre and on wiorðunge butan ælcre onwendednesse mid þara nigon endebyrdnessa engla and heahengla þe þær wæron gode gecweme 
394.11.107: þær bið eallum halgum alif sceapen betweox englum and heahenglum and heahfæderum and witegum and apostolum and mid martyrum 

394.11.108: and þencen we togeanes his tocyme þæt is se egesfullica domesdæg þæt us þonne ne ðurfe scamigan þonne he us nealæcð þæt he us gesion wille 
394.11.109: forþan þæt bið mycel scamu þæt man his sylfes scamige on þam myclan gemote 

394.11.110: þæt we nu gehyrdon secgan þæt we ure synna geswican sculon and þa betan dæges and nihtes 
394.11.111: and þurh þa ylcan þing we magon þe eað gedon þæt eorðcundlice men magon gewiorðan hiofonwlitige gif hie willað eaðmodlice gode þeowigan and hyran and þær bið gelic hiofena rices wlite 

394.11.112: eala mycel is on bocum leornod and hit is soðlice eal gesewen 
394.11.113: sagað hit þæt on helle sy an hund 
394.11.114: ne meahte hit þæt dioful þam ancran eall asecgan hu mycel þære sawle witu bioð þe to him bioð gescyrede 
394.11.115: he hafað hundteontig heafda and he hafað on ælcum heafde hund eagena and ælc þara egena is fyre hat 
394.11.116: and he hafað c handa and on ælcre handa hundteontig fingra and on ælcum fingre c nægla and hyra is ælc on nædran wisan ascyrped 
394.11.117: eala min dryhten laðlic is hit forðy on helle to bionne 
394.11.118: wa ðam sawlum þe þe ðær bion sculon 
394.11.119: hwæt we nu gehyrdon secgan hwylc hit is on helle to bionne 
394.11.120: forðan we sculon geswican urra synna and gode eaðmode bion mid ælmessum and mid godum weorcum 
394.11.121: and secen we ure cyrcean mid clænnesse and mid hlutran mode 
394.11.122: and bidden we eaðmodlice bene þæt we ne wiorðan geteodde on þa hellewitu 
394.11.123: gif we þænne swa don wyllað swa us dryhten beden hafað þonne moton we mid him and mid his þam halegan gæste wunigean in ealra worulda woruld amen 

