331.9b.1: leofan men understandað swyðe georne þæt ge rihtlice and wærlice þæt healdan þæt eow mæst þearf is to gehealdenne 
331.9b.2: þæt is rihtne cristendom 
331.9b.3: forðam ælc þæra þe ongean þæt to swyðe deð oððon oðerne ongean þæt læreð þe his cristendome to gebyreð ælc þæra bið antecrist genamod 
331.9b.4: anticristus is on læden contrarius christo 
331.9b.5: þæt is on englisc godes wiðersaca 
331.9b.6: se bið godes wiðersaca þe godes lage and lare forlæt 
331.9b.7: and ðurh deofles lare of ðam deð ðe his cristendome to gebyreð 
331.9b.8: and on synnum hine sylfne to swyðe befyleð oððon oðerne man on synna belædeð 
331.9b.9: and ðeah þæt sy þæt fela manna antecrist sylfne næfre his eagum ne geseo 
331.9b.10: to fela is þeah his lima þe man wide mæg nu geseon and ðurh heora yfel gecnawan mæg 
331.9b.11: ealswa hit on þam godspelle geræd is 
331.9b.12: surgent enim pseudochristi et reliqua 
331.9b.13: wide hit gewyrð þæt up arisað lease leogeras 
331.9b.14: and beoð swæslice swicole and ða mænine man amyrrað and on gedwylde gebringað 
331.9b.15: and swa mycel earfoðnes gewyrð on mænige wisan gyt wide on worulde þæs þe bec secgað þurh deofles bearn þe unriht dreogað swa næfre ær on worulde ne gewearð 
331.9b.16: forðam þæt mæste yfel cymð to mannum þonne antecrist sylf cymð þe næfre ær on worulde ne gewearð 
331.9b.17: and us þincð þæt hit sy þam timan swyðe gehende 
331.9b.18: forðam ðe þeos woruld is fram dæge to dæge a swa leng swa wyrse 
331.9b.19: nu is mycel neod eac eallum godes bydelum þæt hy godes folc warnian gelome wið þone egesan þe mannum is towerd 
331.9b.20: þe læs þe hy unwære wurðan aredode and ðonne to hrædlice ðurh deofol beswicene 
331.9b.21: ac do sacerda gehwylc on his scriftscire þæt hit man gehyre oft and gelome 
331.9b.22: þe læs ðe hit geweorðe þæt þurh larleste godes folc losie 
331.9b.23: and ðeah þæt geweorðe þæt ure ænig þe nu leofað þonne ne libbe 
331.9b.24: þeah we agan þearfe þæt we godcunde heorda warnian nu georne hu hy þam deofle antecriste sylfan wærlicast magan þonne wiðstandan þonne he his wodscinn widdast tobrædeð 
331.9b.25: and utan warnian us eac swa wið his unlara nu swyðe georne 
331.9b.26: and god ælmihtine georne biddan þæt he us gescylde wið þæne þeodscaðan 
331.9b.27: god us gescylde wið þæne egesan and he us geryme to ðære ecan myrhðe þe þam is gegearwod þe his willan gewyrcað 
331.9b.28: ðær is ece bliss and æfre byð in ealra worulda woruld a butan ende amen 

