hec est hystoria sancti egidii abbatis 

57.26.1: se eadiga egidius wæs geboren of swiðe wurðfullum mannum of greciscre æþele 
57.26.2: and seo burh þær he on geboren wæs hatte athenis 
57.26.3: and his fæder het theodorus and his moder pelagia 
57.26.4: soðlice hi fandedon symle hu heo mihton healdon heom fram synne and clæne lif habbon betweoxan heom 
57.26.5: and ealswa hi geseawan þæt heora leofa cild ongan wel to þeonne þa befæsten hi hine to boclicere lare 
57.26.6: and he wearð þa swiðe næmel þurh þæs halgan gastes gife þæt on litle firste he oferþeah his mægster on wisdome 
57.26.7: forþon þæt leohtfæt þære soþan lufe wærð onæled on innan him 
57.26.8: and godas gife gefrefrode symle his lif and hine swiðe þeawlice gefrætewode and geglæinde mid wurðfulnesse 

57.26.9: ða gelamp hit on anum dæge ealswa he eode to circe weard þæt an seoc man læg onmiddan þære stræte and bæd him helpes æt þam mannum þe þær forðferdon 
57.26.10: witodlice ealswa þæt halig cild egidius his stefne geherde þærrihtes he ateah his kyrtel of his rycge and dyde hine on þane untrumne 
57.26.11: forþan þe he næfde nan betere þincg him to sellenne 
57.26.12: and ealswa hraðe swa se earme man hæfde on þæs cildes kertel swa he underfencg his lichames hæle 
57.26.13: and he þas gode þancode and þan halgan egidium 
57.26.14: eornestlice þæt eadiga cild for þa to his mægstre 
57.26.15: and ealswa he hine geseah þa axode he hine hwær his kertel wære 
57.26.16: and he sæde þæt an uncuð man hine him hæfde benumen 
57.26.17: ða næs hit lang æfter þan þæt his fæder and his moder forðferdon of þisum life 
57.26.18: and he heora forðsið wiste ær beforen þurh þæs halgan gastes gife 
57.26.19: soðlice he ne gymde nan þincg of heora mycele æhte þe his fæder and his moder him belæfdon ac betæhte hit æt sumes ceare 
57.26.20: ða gewearð hit ealswa he eode fram circe hamward þæt an man hine gemette on swiðe earmlice hiwe 
57.26.21: forþon þe an næddre hine hæfde swa grimlice geslagen þæt eal his lichame wæs toswollen and swa swiðe toblawen þæt earfoðlice he mihte þa ænig word specan 
57.26.22: ac se halig godes deorlincg egidius behreowsode his earme lif swa hraðe swa he hine geseah 
57.26.23: and gebæd for hine to drihtne mid inwærdre heorte swa lange oðþæt he hine ealswa hal gebrohte swa he ær wæs þurh godes mildheortnesse 
57.26.24: and he hine siððan bæd þæt he gode þancunge dyde þe hine swa mihtiglice hæfde gehælod 
57.26.25: eft soðlice hit gelamp on anen sunnendæge ealswa se eadiga egidius stod on his gebedum innen sumre cyrcen þæt se awergede gast begrap ænne mann swiðe færlice þærinne amang þæt se prest stod on þære swimæsse 
57.26.26: and geswæncgte hine swa swiðe þæt he nænne þyld hæbben ne mihte 
57.26.27: ac feoll niðer on þan flore and ongan to walwigenne and to windenne hider and þider 
57.26.28: and swa hlude to hræmenne þæt ealle þa men þe wæron binnan þære cirece wurdon offirhte 
57.26.29: and ealswa hraðe swa se godes þeowe egidius þæt geherdo þærrihtes he gestreahte hine on þære eorþan ealswa his gewune wæs and gebæd hine to his drihtne 
57.26.30: and siððan up astod fægre gefrefrod of drihtnes mildse 
57.26.31: he eode þa hrædlice to þan earmum men and he gefencg hine mid fullan geleafan 
57.26.32: and þus wæs cweðende mid hludre stefne ætforan eallum þan mannum þe wæron binnon þære cirece 
57.26.33: ic bidde þe ealles mancynnes feond and ic hælsige þe þurh urne drihten hælend crist þæt þu na læncg her ne wunige 
57.26.34: ac far ut rædlice of þisum men þæt þu na læncg hine ne gedræfe 
57.26.35: soðlice se awergode gast ne mihte þa forsittan þæs halgas bebodu 
57.26.36: ac þærrihtes he forlet þæne wrecne man þe he swa geomerlice begripan hæfde 
57.26.37: and ongan egeslice to hremenne and grislice to þietenne and swiðe biterlice to wepenne ealswa he aweg for 
57.26.38: and se man belaf hal and wel gesund 
57.26.39: ða æfter þis ne mihte se halige wer egidius na læncg lutian ne beon forholen 
57.26.40: ac his nama asprancg þa ofer eall greclande and þa manigfealde wundre and mihte þe drihten for him dyde 
57.26.41: him sohton þa to swiðe feole manne æghwanen biddende heora lichame hæle and eac heora sawle hæle 
57.26.42: and ealswa heo gehælde wæron þa budon hi him gold and seolfor and feola cynne gyrsuma 
57.26.43: eac he eall þæt forseah and forsoc 
57.26.44: he þohte þa eac eall hrædlice to forlætenne his æþele 
57.26.45: forþon þe he ondræd him þæt he sceolde beon mid þises worulde wurðscipe up onhafen 
57.26.46: and his gode dæde þurh þan sceolden wurðon gelitlode 
57.26.47: he bæd eac swiðe geornlice his drihten þæt he hine to þam fultumian sceolde 
57.26.48: and for þa on anre niht to þære sæ swa stillice swa swa hit nan man nyste 
57.26.49: and ealswa he stod þær on his gebedum þa geseah he an scip ut on þære sæ swa swiðe torfigende fram þan wealcendum sæs yðum þæt ealle þa men wendon þæt heora scip tobrocen wære 
57.26.50: soðlice hi forgeaton þa ealle þa þincg þe hi on hande hæfdon 
57.26.51: forþon þe hi wendon þærrihtes ealle besincan to þan sægrunde 
57.26.52: hi ongunnon þa ealle swiðe sarlice to wepenne and to gymerigenne 
57.26.53: forþon þe hi wiston þa ful gære þæt se bitere deað heom togenealæhte 
57.26.54: ða ealswa seo yþigende sæ heo wærp up and niðer þa geseagon hi onmang heora gedræfodnesse þone godes man egidium licgan uppan þære sæstrande on his gebedum 
57.26.55: ða þohten hi ealle swa hit soð wæs þæt þa sælice yðas mihton swiðe eðelice beon gestilde þurh his gebedum 
57.26.56: hwæt þa se ælmihtiga god stilde þana strangan sæ þurh þæs halges bedum and gemacode hine swiðe wynsum on to wunigenne 
57.26.57: and ealswa þa earmæ scipmen geseawon þa modian sæ swiðe liðe and swa milde geworden þa ongunnon hi ealle to wepenne for fagennesse and ahofen ealle heora handa up to heofonum weard and þus wæron cweðende 
57.26.58: gebletsod þu eart drihten god þu þe ne forlætst nan þæra manne þe hihtað on þe 
57.26.59: soðlice þu eart gebletsod and herigendlic on worulde þu þe mildheortlice besceawast þa næronisse þinre þeowene ungesælignesse 
57.26.60: we þanciað þe mildheorta drihten þæt þu us geuþest swilcne man to geseonne þe us hæfð to þe geþingod þurh his gebedum þæt we todæg swa mihtiglice synd gehælede 
57.26.61: ða æfter þis hie reowan to þam lande herigende heora drihten 
57.26.62: and mid bliðum mode up eodon fram þære sæ to þæs godes deorlinge egidium þær þær he stod on his gebedum 
57.26.63: witodlice ealswa hi comon ætforen him þa fyllon hio ealle to his fotum and axoden him hwæt manne he wære oððe for hwilcum þingum he come to þære sæ 
57.26.64: he andwyrde and cwæð þæt he cristen wære and þæt he wolde faran to rome gif him god uðe 
57.26.65: and ealswa hi þas wurd geherdon þa feollan hi eft niðer to his fotum and þus cwædon 
57.26.66: hlaford we habbað soðlice ongyton þæt se ælmihtiga god hæfð us alesde þurh þine gebedu fram urum micelum dræfednesse 
57.26.67: sy his nama gebletsod on ecnesse þæt he us geuðe swilcne frofer of þe to gebegitanne 
57.26.68: soðlice we syndon of rome 
57.26.69: and gif þin willan sy þæt þu mid us þider faren wille þonum wille we þe bliðelice underfon 
57.26.70: and we willað gearwian þe ealle þinre lichamlice neode 
57.26.71: ða se halga egidius þas word geherde þa þancode he þæs drihten 
57.26.72: and gebletsode his drihtnes nama ofer ealle oþer þincg 
57.26.73: and betæhte his sawle and ealre his geferene sawle þam ælmihtigan gode 
57.26.74: and asteh þa into þæt scip mid godes gife afylled 
57.26.75: and for þa mid his geferan ut on þære sæ glæde and blissigende on his drihtenes mildheortnesse 
57.26.76: witodlice ealswa hi hæfdon færen feower dagas and feower niht on þære sæ þa gelænton hi on anen eglande 
57.26.77: forþon þe heom beþorfte stræw to heora bedræste 
57.26.78: hi eodon þa up on þæt land and geseowan þær anes mannes fotswaða getredene on þan sande be þære sæstaðe 
57.26.79: and hi eodon þa swa lange æfter þan stapan þæt hi comen to anum þiccum scrubbe 
57.26.80: and se wæs swiðe þicce mid þornan gegrowan and mid bræmlan and mid fela oðre cynne treowa 
57.26.81: and ealswa hi þæron comen wel fyrr in þæt scrub þa geseawon hi ætforen heom an scræf 
57.26.82: and æt þæs scræfes dure sæt an litel man and rædde on anre boc 
57.26.83: ða wæron þa scipmen ealle afyrhte 
57.26.84: forþon heom tweonode hwæðer he riht man wære 
57.26.85: ac se halige egidius oncneow þærrihtes þæt he wæs gode þeowa 
57.26.86: and eode to him mid bliðe mode and him þus to cwæð 
57.26.87: hlaford broðer hwæt eart þu 
57.26.88: se godes man him andwyrde and cwæð þæt he wære an sunful mann toforan gode 
57.26.89: egidius cwæð hu lange hæfst þu her gewunod 
57.26.90: eft cwæð se eadiga egidius 
57.26.91: be hwylce þinge hæfst þu her gelyfod 
57.26.92: se godes freond cwæð þæt he leofode be weode and be wyrtan roten and be wæteres drence 
57.26.93: ða se halga egidius geherde þæt he wunede on swylce life ealswa he self wilnode an to drohtnigenne þa wearð he swa bliðe þæt he cleopode þone godes mann and gecyste hine mid mycelre lufe 
57.26.94: and swa siððan betæhte her ægðer oþer þam ælmihtigan gode mid haligen bedum 
57.26.95: soðlice þry dagas hi wunodon togædere and geornlice andledon godes lof betweoxan heom be dæges and be nihte 
57.26.96: ða æfter þriora dagana fec gegrette her ægðer oðerne mid sibsumnesse 
57.26.97: and se egidius forlet þær þone godes man and gewende him siððan þanon sarlice wepende and his drihten herigende 
57.26.98: hwæt þa se godes man asteh into þæt scip to his geferan 
57.26.99: and sundfullice forð segledon on twam dagum and on twam nihtum 
57.26.100: and on þam þriddan dæge becomen to þære burh massilie 
57.26.101: and þær up gelænton æfter drihtnes willan 
57.26.102: witodlice binnen þære ilcan burh wunode sum hælig biscop eusebius gehaten 
57.26.103: se wæs swiðe wundorfull on godum weorcum and of mycel godes gife afylled 
57.26.104: and ealswa se eadiga egidius geherde of his halgan drohtnunge he wilnode mid ealre gyrnfulnesse hine to geseonne þæt he mihte beon gefrefrod mid his godcundan spræce 
57.26.105: soðlice ealswa he becom into þære burh arelaten þa underfeng hine sum rice widewa into hire huse mid glæde mode 
57.26.106: hire nama wæs theochrita 
57.26.107: ða onmang þon þe man his þenunge gearcode þa geherde he fyr in þæs huses hyrne sumes sices mannes granunge and wanunge 
57.26.108: and axode sona hwæt þæt wære 
57.26.109: him andwerde þæs huses hlæfedig teochrita and cwæð mid wependre stæmne 
57.26.110: hlaford hit is min dohtor þe swa sarlice onginð 
57.26.111: forþon þe heo hafað nu þreo gær hefitenlice beon geswæint on þan gedrife 
57.26.112: and ic hæbbe geseald swiðe mycel dæl of minre æhte for hire hæle 
57.26.113: and þæt ic hæbbe eall forloren 
57.26.114: forþon þe heo ne mihte næfre beon gehæld of nan þære læce þe hio gehælen sceolde 
57.26.115: and þeah hlaford þe ic wolde sellan godne gyrsum gif þu cuðost hi gehælon mid læcedome 
57.26.116: se eadiga egidius hire andwyrde and cwæð þæt he nawiht eorðlices læcecræftes ne cuðe 
57.26.117: ac swilcne cræft swa he cuðe he wolde hire þæt bliðelice don 
57.26.118: het him þa hrymen þæt hus and hi swa dydon 
57.26.119: ða eode se godes mann to þam mædenne and astrehte hine toforan hire bedde mid ealre eadmodnesse biddende his drihtnes mildse 
57.26.120: leofa swuster ic hate þe on mines drihtnes naman þæt þu arise up eal hal and bletse þinne hælend 
57.26.121: and þæt mæden aras up of hire legerbedde and feol to his fotum mid wependre stefne and þus cwæð 
57.26.122: sy drihtenes nama gebletsod se þe me todæg hæfð gehælod þurh þine gebedu 
57.26.123: soðlice egidius genam þa þæt mæden up and gelædde hio to hire moder and þus cwæð 
57.26.124: leofa wif underfeng nu cristes gifa and do þancunge þine drihten þe hire swa mihtelice hæfð gehæled 
57.26.125: ðæt wif wærð þa ofwundred of swylcere sundfulnesse 
57.26.126: and þærrihtes beot hire handan togædere for fagennesse and cwæð 
57.26.127: wel me wel me hlaford þæt ic þe æfre mid minum eagum geseah 
57.26.128: forþon þe ic becnæwe soðlice þæt þu eart godes deorling 
57.26.129: and godes word is soð on þinum muþe 
57.26.130: ða asprang þis godes wulder ofer eall þa burh 
57.26.131: and ealswa hraðe swa se bisceop eusebius hit geherde swa he sænde æfter þam halgan egidium be his arcediacne aurelius gehaten 
57.26.132: eac þes ilce biscop gecneow his tocyme þurh þan halgan gaste 
57.26.133: and ealswa se eadi egidius com ætforan him swa he underfeng hine mid mycelre arwurðnesse 
57.26.134: ða æfter þon wolde se eadige wer faren þanon 
57.26.135: ac se biscop hine wiðheold þær twa gær mid him his unþances 
57.26.136: ða smæde he æfre on his geþance hu he mihte þanon fleon for þære mycclan socne þe him to sohte 
57.26.137: ac he ne mihte ær þan þe twa gær aganne wæron 
57.26.138: ða gewearð hit æfter drihtnes wille þæt he raðe deornelice þonen gewænde 
57.26.139: and for þa swa lange þæt he becom to þære æa þe is gehaten rodanus wið þon staðe guardones 
57.26.140: and ealswa he hæfde oferfaran þæt wæter þa eode he forð on þæt land 
57.26.141: and gesohte him sumne scræf þæt wære gedafonlic his goodere drohtnunge on to wunigenne and his clæne lif on to libbanne 
57.26.142: hwæt se godes man egidius ealswa he þæt geornlice sohte þa becom he to anen heagen monte þurh godes forsceawunge 
57.26.143: and gefand þær ænne pæð upwærd 
57.26.144: se wæs swa scearp mid stanum and eac swa nære þæt earfoðlice þær mihte ænig man up cuman 
57.26.145: ac swaþeah se halig wer hit nolde forlætan ungesoht 
57.26.146: forþon þe he hopode þæruppe to findenne þæt he lange stunde ær ætforan gesoht hæfde 
57.26.147: ac for up mid ealle geleafan 
57.26.148: and ealswa he com welnih þæruppe þa fand he þær ætforan him ænne scræf se wæs swiðe dyp innen þam clude 
57.26.149: ða se eadiga egidius þæt geseah þa gestreahte he hine selfne þærrihtes and þancode his drihtne mid wependre stæmne þæt he him swinne stede ateowed hæfde 
57.26.150: he aras þa up and eode into þan scræfe herigende his drihten 
57.26.151: and þa he com wel ferr in þa geseah he ænne westensetle þæs nama wæs ueredemius 
57.26.152: se wæs swiðe halig wer and þurh god fela wundra wyrcendæ 
57.26.153: soðlice þa se godes mann egidius geseah þær þa godcundlice drohtnunge he eode þa hrædlice to him and befeng hine betweoxan his earmum and hine swiðe mildelice gecyste 
57.26.154: and þærrihtes oncneow heore ægþer oðres godnesse þurh þæs halgan gastes gife 
57.26.155: and se eadiga egidius belaf þa sume stunde mid þan arwurþan veredemie þæt he wurþe þurh hine getimbrod mid halgum weorcum 
57.26.156: ðus wynsumlice gaderode se ælmihtiga god þas twegen scinende steorran on annesse þæt hi þurhscinen eal þone eard þe hi on wunodon mid heora byrhta leoman 
57.26.157: witodlice hi onlihton ealle þa blinde þe on þam lande wæron þurh heora gebedum 
57.26.158: and gesealdon þam deafum heora hlest and þan dumben heora spræce and þan crypelan heora gang and þa hryfligen hi geclænsoden and þan unwittigen hi gesealdon heora witt 
57.26.159: and swa forð hi gehældon þa untrumen þurh heora drihtnes mildheortnesse þæt þær ne belæfde nan ungehæled 
57.26.160: eac þæt land þe þær onbuton læg wæs swiðe unwæstmebære þæt hit nolde nanes cynnes sæd forðbringan þan folce to frofre 
57.26.161: ða wearð hit gecydd þan godes men egidium and he þærrihtes gemacode þa eorðe wæstmebære þurh his halgum gebedum 
57.26.162: eft on sume dæge for se godes man veredemius to gehælenne þa untruman 
57.26.163: and se eadiga egidius belaf æt þan scræfe 
57.26.164: ða wearð þær rædlice an swiðe sic man ætforan him gebroht 
57.26.165: and þa þe hine þider brohten sworen mid mycclan aðe þæt hi næfre nolden hine þanen gebringan ær þan þe se halga hine gehæled hæfde 
57.26.166: egidius hiom andwyrde and cwæð 
57.26.167: ðus ge sceolden biddan æt þan halgan veredemio þe hæfð gehælod ealle þas untruman þurh his gode geearnunge and naht æt me 
57.26.168: hi cleopodon þa ealle uppon þone halgan þus cweþende 
57.26.169: eala þu godes man nylle we na þas word gehyran 
57.26.170: forþon we witon ful wel hwæt þu eart 
57.26.171: eac we nabbað na forgeton hu þu bæde to drihtne of uran hearde lande þe us nane wæstmes sellan nolde 
57.26.172: and drihten hit macode þærrihtes wæstmebære þurh þine gebede 
57.26.173: ealswa þu miht nu gif þu wilt æt gode gebiddon þæt þes man gehæled wurðe 
57.26.174: hwæt þa se godes deorlincg egidius wearð ofercumen mid þæra manna bene 
57.26.175: and gestrehte hine on þære eorþan and dyde his gebede mid gelomlicen tearan agotennesse 
57.26.176: and siððan up aras fægre gefrefrod of þas halgan gastas gife 
57.26.177: and eode to þan untruman and gegearcode hine mid cristes rodetacne 
57.26.178: and genam hine up be his hand 
57.26.179: and betæhte hine þa his freonde eal hal and wel gesund 
57.26.180: ða wearð se halga ofdrædd for þisum tacne and eac for þan oðrum þe he hæfde þær mænigfealdlice gedon þæt hit þan folce wurde gecydd and he þærof herunge habban sceolde and hit þonum his drihtne sum þincg mislicode 
57.26.181: and forþan þe he þohte sum dernlic lif to beganne 
57.26.182: and forlet þa þane eadiga ueredemium 
57.26.183: and þurhfor ealle þa westene þe þær be healfes wæron geornlice secende hwær he wunigunge habban mihte 
57.26.184: ða gelamp hit þæt he becom to sumre stowe þurh godes forsceawunge þe is gehaten septimania 
57.26.185: seo wæs al beset mid ðifelum and mid treowum 
57.26.186: and wæs eac swiðe hol of wildum deorum holum 
57.26.187: ða feand se godes deorlincg egidius on þære ilca stowa ænne scræf and ætforan þæs scræfes dure ænne lytenne welspryng 
57.26.188: þanon ut arn swiðe clæne wæter 
57.26.189: and ealswa he þæt geseah þa feol he niðer on þære eorðan 
57.26.190: and ongan to wepenne for fægennesse 
57.26.191: and þancode his drihten mid inweardre heortan þæt he him uðe swilcne stede to findonne 
57.26.192: soðlice þreo gear he wunode on þan ilcan stede 
57.26.193: and leofede be wyrtan rotan and be wæteres drynce 
57.26.194: ða ofþuhte þan ælmihtigum gode his hearde lif and gesænde him þa dæghwamlice ane hinde þe hine gefedde mid hire meolce on gewisse tide 

57.26.195: ða geweart hit æt sumre tide þæt þæs cyninges hunten comen mid heora hundum into þan ilcan wude þe se godes deorlincg egidius on wunode 
57.26.196: and huntoden þærinne and þærrihtes hi arærdon up þa ilcan hinde þe fedde þone godes deorling mid hire meolce 
57.26.197: and hire anrædlice folgedon and forleten ealle þa oðre deor for hire anre sace 
57.26.198: hwæt þa seo earma hind arn hider and þider mid miclan gedræfednesse 
57.26.199: and þa hunten hire æfre folgedon 
57.26.200: and hio fleah þa swa lange oþþæt hio becom to þam scræfe þe hire fostercild inne wunode 
57.26.201: ða stod hio æt þæs scræfes dure and ongan to hlowenne æfter þan halgan egidium swylce hio his helpes bæde 
57.26.202: and ealswa se halga egidius hire sarige stefne geherde þa wearð he swiðe ofwundrod forhwi hio bærde þa oðerlocer þonum hio ær wæs gewunod 
57.26.203: and þærrihtes eode ut of þam scræfe 
57.26.204: and gehyrde þa hundes and þa huntan 
57.26.205: he beheold þa on þa hinde and geseah hu sarlice hio sicode æfre an an 
57.26.206: and hio let hangian ut hire tunga forþon þe hio swa swiðe fordrifen wæs 
57.26.207: hwæt þa se eadiga egidius oncneow hu hire gelumpen wæs 
57.26.208: and he þa mid gebygdum cneowum his drihten inweardlice bæd þæt he geheolde þæt deor ungederod þe he him to fostermoder geunnon hæfde 
57.26.209: æfter þisum gebede he stod up and bebead þam hinde þæt hio hire earmen hlowunge geswice 
57.26.210: and hio dydo swa hire fostercild hire bebead 
57.26.211: and eode hire swiðe stillice and læg æt his fotum 
57.26.212: ða wearð þær mycel godes wuldor ateowod þurh þæs halgenes bene þæt ealle þa hundes þe folgede þære hinde wiðstoden 
57.26.213: and ne mihton cumen na nier þan halgan þonum be anes stanes wyrpe 
57.26.214: and mid hwinsunge and mid dreorigan mode hio cerdon ealle ongean to þan hunten 
57.26.215: hi sændon þa æfter þæs cyninges hirdcnihten and æfter ealle heore hunden 
57.26.216: and þær on morgen com eal þæs cyninges hird into þan ilcan stede þær heora hundes wiðstodan þæs ærran dæges 
57.26.217: and wolden anrædlice to þære hinde 
57.26.218: ac se halga hio ealle gelette and wiðheold hio þær þæs dæges ealswa he dyde þær ærræn dæges þurh his drihtenes fultum 
57.26.219: and hio þa geomerunge ham gewændon and gecyddan þam cyninge eall be endebyrdnesse hu heom belumpen wæs 
57.26.220: soðlice se cyning het flauius 
57.26.221: and þæt land þe he on rixode het goutland 
57.26.222: and ealswa he gehyrde þære huntena spæce he wearð þa swiðe ofwundrod 
57.26.223: and sænde rædlice æfter þan biscope hemausesi and gerehte him ealle þas þing 
57.26.224: ða rædde se biscop þan cyninge þæt ealswa hraðe swa se dægriome up asprunge þæt hi sceolden faren begen into þan wude and fandian hwæt soð wære 
57.26.225: hi dydon þa ealswa hi hæfden geræd 
57.26.226: foren þa on huntoð mid þan hunten and mid þan hunden into þam ilcan wude 
57.26.227: and arærden up eft þa hind and folgoden hire swa hi dydon þæs ærran dæges eal to þære stowe þe se eadiga egidius on wunode 
57.26.228: soðlice seo hind arn eft to hire fostercilde and gelegde hio æt his fotum 
57.26.229: and þa hundes urnen ealle buton þæs halgenes scræf and ne mihton cumen na neor þonum hi mihton þæs ærran dæges 
57.26.230: ða com þær an sceotere and geseah hwær seo hind læg æt þæs scræfes duru 
57.26.231: and þærrihtes he gebænte his boge and wolde sceotan þa hind mid his aruwa 
57.26.232: and gemiste hire and gehitte þone godes deorlincg egidium swa þæt he wearð swiðe sarlice gewundod 
57.26.233: and swaþeah he wæs æfre geornlice biddende his drihten þæt he geheolde his fostermoder ungederod 
57.26.234: 
57.26.235: ða onmang þis com se cyncg and se biscop mid micclan gegæncge 
57.26.236: and spyredon swiðe geornlice æfter þære hind 
57.26.237: and gedrifen hire fære riht to þære scræfe 
57.26.238: ac hio ne mihton þærto cumen for þæs wudes þicnesse 
57.26.239: se cyning het þa forheawon þone wude ætforen him and gearcoden him ænne pæð æfter þære hindfære 
57.26.240: forþon he wolde soðlice witen hwider hie becumen wære 
57.26.241: ða hirdcnihtes gearwedon þone pæð ætforen þan cyninge 
57.26.242: and he and se biscop folgedon heom þa swa lange þæt hi becomen to þan scræfe and fundan þær ænne ealdne mann mid muneclicum reafe gescredd 
57.26.243: and sæt swiðe arwurðlice æt þæs scræfes dure 
57.26.244: forþon þe he ne mihte cneowlian na swa gelomlice swa his gewune wæs for þon blode þe droppode stundmæle on þa eorðan of his wunde 
57.26.245: eac hio gesawon þa hinde licgan æt his fotan mid mycelre ondrædednesse 
57.26.246: forþon þe þa hundes ne geswicon to hwinsianne mid ceariendre stæmne 
57.26.247: and ne dorstan na læng beorcan forþon þe hi wæron gebundene mid þæs halgenes mihte 
57.26.248: ða bead se cynincg his cnihtes and his hunten þæt hi ealle wæron swiðe gedrioge 
57.26.249: and þæt heore nan him æfter ne folgoden buton se biscop ane 
57.26.250: and hio dydon ealswa heom beboden wæs 
57.26.251: hwæt þa se cynincg and se biscop eodon on heora baran fotum to þan godes freond egidium and hine eadmodlice gretton 
57.26.252: and he hi ongean mid mare eadmodnesse 
57.26.253: hi axodon hine hwæt manna he wære and hu he þider come 
57.26.254: ac þa þa hi geseawon þæt blod hu hit droppode of his wunde on þære eorþan þa wurðon hi swiðe sarie 
57.26.255: and axodon hine eac hwilc ungesælig man hine swa grimlice wundian dorste 
57.26.256: se halige wer egidius gerehte þa þan cyninge and þan biscope eall be ændebyrdnesse his æðele hwanen he geboren wære 
57.26.257: and hwæt his nama wæs and for hwilce þinge he com æræst þider and hu he gewundod wearð 
57.26.258: witoðlice ealswa hi þas word geherdon þa feollon hi to his fotum and bædon forgyfennesse ealra þære misdæde þe hi wið him gedon hæfdon 
57.26.259: and behetan him þæt hi woldon hine gehælon mid deorwurðe læcecræfte 
57.26.260: heom andwyrde se eadiga egidius and cwæð þæt he nolde nanes mannes læcecræft underfangen butan his drihtenes ane se þe hine hæfde æfre wel gehæled 
57.26.261: and gestrehte hine þærrihtes on þære eorþan and gebæd his drihten mid wependre stæmne þæt heom gemildsode on heofonum ealswa he dyde on eorðan 
57.26.262: hwæt þa se cynincg and se biscop hine geornlice beheoldan 
57.26.263: and geseawon on him eall þæt drihtne licwurðe wæs 
57.26.264: and hi feollan þa eft to his fotum and his bletsunge bædon 
57.26.265: se godes man cwæð heom 
57.26.266: drihten se þe ealle þincg gescop gemiltsie eow 
57.26.267: and sy his bletsunge ofer eow nu and on ecnesse 
57.26.268: and gecyste hi þa mid micelre eadmodnesse 
57.26.269: and swa mid his halige bletsunge him fram gewændon 
57.26.270: eac se halige godas þeowa egidius gesiclode of þære wunde þe him on wæs 
57.26.271: ac beþohte þa word þe ure hlaford crist cwæð to his apostolen paule 
57.26.272: on untrumnesse wurð godes mihte fulforðod 
57.26.273: and mid þis ilcan geþance he bæd his drihten mid inweardre heortan þæt swa langa swa he libban moste þæt he næfre gehæled ne wurðe 
57.26.274: witodlice se cynincg flavivs com siððan to þam godes deorlinge gelomlice to þan þæt he wurðe of his spæce and of his wissunge gefrefrod and halwændlice getimbrod 
57.26.275: he bead him eac gold and seolfer and fela cynne gersumes swa oft swa he him to com ac he æfre þæt wiðsoc 
57.26.276: ða æt læste gewissode se halige egidius þam cyninge þæt he lete aræron sum heafodmynstre mid þan ilcan feo þe he him sellan wolde 
57.26.277: and gegaderode þærto sume godes þeowan þe mid hregolicre steoran and mid muneclicre drohtnunge dæiges and nihtes heora drihten herian wolden 
57.26.278: ða andwyrde se cynincg and cwæð 
57.26.279: hlaford ic wille þæt don swiðe bliðelice gif þu wilt me behaten þæt þu heora gastlice fæder beon wille 
57.26.280: se eadiga egidius cwæð þæt he swylcere wice unwurðe wære 
57.26.281: and hine wislice gewerode mid boclicum lare 
57.26.282: and sænde symle mid micclan gesceade þæt he hit understanden ne mihte 
57.26.283: se cyncg ongan þa swiðe biterlice to wepenne and gehælsode hine þurh ures drihtnes nama and þurh ealre halgane geearnunge þæt he þa wice underfangen scolde 
57.26.284: ða wearð se godes man ofercuman þurh þæs cyncges bene and for his teara agotennesse and getyðode him þæs þe he him to gewilnode 
57.26.285: and þa wicen underfeng swa willes swa unwilles 
57.26.286: ða axode he þone godes deorlincg egidium hwær he wolde þæt se mynster wære aræred and hu mycel he wolde habban þæt weorc 
57.26.287: and ealswa se halie wer þas word geherde þærrihtes he gewissode þan cincge hwær he hit habban wolde 
57.26.288: forþon þe drihten hit hæfde him ær ætforen openlice ateowed 
57.26.289: he sæde eac þan cynge þæt he sceolde læten þær aræron twa circan 
57.26.290: ane on sanctes petres naman þæs halgan apostlas and þæt oðer on sanctes prisces naman þæs halgan martyres riht wið þan scræfe þe he inne wunode 
57.26.291: and binnan þære ilcan circe he drohtnode ane on his sundergebedum swa lange swa his lif wæs 
57.26.292: hwæt þa se cing flauius let þa rædlice aræren þa twa circan swa swa se eadiga egidius hi gedihte 
57.26.293: and gegaderode þærto æghwanen swylce godes þeowan þe rihtlice wolden libban heora lif æfter þæs halgenes wissunge 
57.26.294: ða gelamp hit anes dæges þæt se godes man eode ut fram his scræfe sume fif milen 
57.26.295: and se cyng flauius hine gemette 
57.26.296: and spæc wið hine mid mycelre lufe 
57.26.297: and wearð þa swa bliðe of his tocyme þæt he betæhte to þære muneca neode eall þæt land þe læg onbutan þan mynstre be fif milen mærce 
57.26.298: forþon þe he wæs swa feor ut gegan and þæt wæs soðlice þurh godes forsceawunge swilce hit for his lichames scyrtunge wære 
57.26.299: æfter þisum for se cyning to þam mynstre and genam þone biscop hemavsensi and þa munecas and ealle þa wisesta men þe on his rice wæron 
57.26.300: and eodon þa anes dæges to þam godes deorlinge egidium and bædon hine mid mycelre eadmodnesse þæt he sacerdhad underfenge 
57.26.301: se godes man heom þæs bliðelice getiðode 
57.26.302: forþon þe drihten hit wolde habban swa idon 
57.26.303: and ealswa hie þis geherdon þa ongunnen hie ealle to wepenne for fægennesse 
57.26.304: and þancodan þan ælmihtigan gode þæt he swilc wurðmynt geunnon hæfde 
57.26.305: ða underfeng se halga wer presthad 
57.26.306: and hit geheold mid anrædnesse and eadmodnessæ þe he ær on wunode 
57.26.307: he wæs soðfæst on spæce and arwurð on þeawe 
57.26.308: stæðig on his gelæte and estfull on bodunge 
57.26.309: wacol on gebedu and glæd on gastlice dæde 
57.26.310: eadig wæs se wer 
57.26.311: on him ne wunode nan yfel 
57.26.312: he ne fordemde nænne man 
57.26.313: ne he ne forgeald yfel mid yfele 
57.26.314: ac he eðelice forbær manna teona mid mycele geðylde 
57.26.315: eale hu mildelice and hu fægerlice he gewissode þa gebroðra þe him underþeodda wæron hu hi sceolden beren cristes rode uppan heora hrycge 
57.26.316: þæt is hu hie scolden forhæfdnessa hæbben and þa soðe lufe healden 
57.26.317: hi æton dæghwamlice togædere on gesettum tidum 
57.26.318: and wines drync hi ne gemdon buton to þam seocan broðran and to þærftigum mannum 
57.26.319: and manega þær hæfdon hæren to lice 
57.26.320: and hnesce gewæde þær wæron for leahtre getealde 
57.26.321: æþelborene weres þær wunedon on þam mynstre 
57.26.322: se eadiga egidius nolde næfre forlæten his wæccan on niht ne his fæsten on dæg ac hit swiðe geornlice beeode 
57.26.323: and his lichama þærmide swa swiðe geswængte þæt he þurh þan geleofode his lif eall buton yfelum lustum 
57.26.324: and drihten þærto gestrangode mid his godcundum mihte 
57.26.325: witodlice his halie lif wearð þa wide cuð 
57.26.326: and þa manigfealde tacne þe drihten dyde þurh him hio wurðon þa eac gecydde fram lande to lande 
57.26.327: and eallswa se cynincg carolus of francene rice geherde secgan of his micclan godnesse þa gewilnode hine to gesynne þæt he mihte beon gefrefrod of his halwende spæce 
57.26.328: he sænde þa rædlice his boden to þan godes men geornlice biddende þæt he come to him for mycelre neode gif hit his wille wære 
57.26.329: ða cnihtes dydon þa ealswa heom beboden wæs 
57.26.330: foron to þam godes þeowa egidium and gebuden þæs kinges ærende to him mid mycelre eadmodnesse 
57.26.331: and ealswa se godes man þis gehyrde þa smeade he on his geþance hwæt him to donne wære 
57.26.332: and þohte gif he ferde to þam cincge and hu he hine gehælen mihte þurh his drihtnes fultum þæt hit his sawle on sumre wise fremian scolde 
57.26.333: se eadige wer heom andwyrde and cwæð þæt he wolde bliðelice faran to heora cynehlaforde gif hit god swa forsceawian wolde 
57.26.334: hwæt þa se godes freond egidius gefrefrode his gebroðran mid his halwændan lare 
57.26.335: and hie gyrnlice tihte to gode weard 
57.26.336: and gesette heora bigleofa swa swa he wiste for gode þæt hit wel beon mihte 
57.26.337: he nam eac to his fære þa þincg þe him neodbehefe wæron 
57.26.338: and for to þan cyninge weard carolum 
57.26.339: and swa he com into þære burh þe is gehaten aurelia þa underfeng he þær gestninge 
57.26.340: eac ealswa raðe swa he wæs geliht of his asse swa he eode into þam mynstre þe wæs gehalgod þære halga rode to wurðmente þæt he hine þærinne gebæde 
57.26.341: and ealswa he hine geornlice gebæd to his drihtne þa ongan se awergede gast hlude to grædenne þurh anes witleases muð þus cweðende 
57.26.342: wa la wa wa la wa 
57.26.343: egidi grimlice pinest þu me mid þinum gebedum 
57.26.344: and feala tintregane geþolige ic þurh þe 
57.26.345: geare me sume stunde and wiðheald þine gebede swa lange þæt ic muge ut faran of þisum men 
57.26.346: soðlice ealswa se godes þeowe þis wunder geherde he aras þa up fram þære eorðe and gebletsode hine mid cristes rodetacne 
57.26.347: and eode siððan to þam wrecce men þe se awergode gast hæfde swa geomerlice begripen and þus wæs cweðende 
57.26.348: eala þu mancynnes feond ic hate þe on mines drihtnes nama þæt þu hrædlice gewit ut of þisum men 
57.26.349: and he þær forlet þone earmne man þe he swa hefigtenlice hæfde geswæint 
57.26.350: and mid grislicere þeotunge þanon gewænde 
57.26.351: ða wearð þis wunder hrædlice cuð ofer eal þa burh and æghwær þæronbuton þæt se eadiga egidius þe wæs ær þurh þa tacne icydd þe drihten þurh hine gedon hæfde 
57.26.352: wearð þa eac þurh þas tacne myceles þe swiðre gewurðod 
57.26.353: and ealswa hraðe swa he geherde þæt men heroden hine þurh þis tacan he for þa swiðe hraðe ut of þære burh to þam cynge carole 
57.26.354: and ealswa he becom to þan welnih þær se cincg wæs þa wearð hit him gecydd of his tocyme 
57.26.355: and for þa mid mycele gegæncge ongean þone godes deorlincg egidium and hine underfencg mid mycele wurðmente 
57.26.356: ða undergeat se cyncg þæt hit wæs eal soð þæt him wæs gesæd be þan godes þeowa 
57.26.357: hio spæcon þan gelomlice betweoxan heom of þises middeneardes forseowennesse and of manegra mihte gewilnunga 
57.26.358: and se godes man getihte æfre þone cyning to gode weard hu he þurh dædbote begetan sceolde his synne forgifennesse 
57.26.359: ða hæfde se cynincg gedon sume synne se wæs swa scandlic þe he hit ne dorste andeaten to nanum men 
57.26.360: ac bæd þone halige wer þæt he for hine geþingode to drihtene 
57.26.361: and he swa dyde be dæg and be nihte 
57.26.362: ða gelamp sum þincg þe wulderlic is ymbe to specenne þæt se eadiga egidius mæssode on þan nextan sunnandæge 
57.26.363: and ealswa he wæs on þære swigmesse and geornlice bæd for þon cincge þa ateowde him godes engel and let fallen an writ uppan þæt wifod 
57.26.364: on þan wæs gewriten eal hu se cing gefremode þa synne 
57.26.365: eac hit cwæð on þam gewrite þæt ure drihten hæfde forgifen þan cinge þa ilca synne þurh þæs halgenes gebedu gif he æfer ma forðward fram þan synnum geswican wolde 
57.26.366: eac hit cwæð æt þan ænde þæt ælc þære manna þe bið gebunden mid mycelre synne and he cleopige to þan haligan godes deorlinge egidium soðlice gelefe he þæt drihten hine aleseð fram his synne gif æfer ma eac þæs geswican wille 
57.26.367: witodlice ealswa se godes mann hæfde gemæssod and he geseah þæt gewrit þus awriten he þancode georne þas his drihtne mid wependre stæmne and betæhte hit siððan þan cincge to hrædenne 
57.26.368: and ealswa he hit gehræd hæfde þa oncneow he on þam gewritu þa manfulnesse þe he gedon hæfde 
57.26.369: and feol sona to þas halgan fotum biddende þæt he for him geþingode to drihtene mid his gebedum 
57.26.370: hwæt þa se drihtnes deorling egidius underfeng þa on his gebedum and bebead him eft mid þreate þæt he næfre ma eft þone gylt ne geedneowode 
57.26.371: soðlice efter þis bæd se godes man þam cinge geleafe þæt he moste faran ham to his mynstre and geneosian his gebroðra 
57.26.372: se cing him andwyrde and cwæð 
57.26.373: hlaford fæder get ic wolde biddan þe ane bene gif hit þin wille wære þæt þu wunodest swa lange mid me þæt ic moste hæbban full specen wið þe 
57.26.374: forþon ic lange gewilnode þin halige lif to geseonne and þine halwændan spæce to geheronne 
57.26.375: se eadiga egidius þa ealswa se cyning hine gebæd wunode þa get mid him sume feawe dagas 
57.26.376: and siððan he begeat ærfoðlice geleafan þæt he moste faran fram him 
57.26.377: se cing sænde þa swiðe fela gersumas ham to his mynstre mid him and het hi geoffrian up to þan weofode his drihtne to lofa and þan halgan apostole þe se mynster wæs for gehalgod 
57.26.378: and hit wearð þa swa gedon 
57.26.379: soðlice þa se godes þeow sceolde faran ham to his mynstre þa ongan se cyng sarilice to wepenne and þus cwæð mid gemeriende stæmne 
57.26.380: eala to hwam mæg ic heononforð cleopian oððe hwylc frofer mæg ic onfon 
57.26.381: ða cwæð se halga wer to þam cinge mid wependre stæmne 
57.26.382: drihten se þe alesde his halgan gehealde þe fram eallen yfele 
57.26.383: hwæt þa se godes freond egidius geweande þa to his mynstres weard 
57.26.384: and ealswa he becom to anre burh þe is gehaten mausensis þa genam he þær herebeorge and drihten hine þær gewurþode swa þæt he arærde anes rices mannes sune of deaðe binnen þære ilcan burh 
57.26.385: and þærrihtes gewænde ham to his mynstre 
57.26.386: witodlice ealswa he hæfde þær gewunod sume stunde þa smeade he on his geþance þæs mynstres frigdom to begetenne æt þan pape mid anre priuilegium 
57.26.387: and bæd swiðe geornlice his drihten þæt he hit geforðian moste swa swa hit him licwurðe wære 
57.26.388: he let þa ealle þa þincg þe him neodbehefe wæron to hæbbenne 
57.26.389: and genam þa mid him swa feola gebroðra swa swa him þuhte þæt hit wel beon mihte 
57.26.390: and for þa into rome mid mycele sibsumnesse and symle tacne wyrcende þurh his drihtnes mihte 
57.26.391: soðlice ealswa he com into rome þa eode he mid mycelre eadmodnessa into þære eadigra apostola mynstre petri and pauli 
57.26.392: and hine þærinne swiðe georne gebæd 
57.26.393: and æfter þan þe he hæfde criste geoffrod his halige bedu þa underfeng se papa hine mid mycelan wurðmente and wearð swiðe on his tocyme 
57.26.394: se eadiga egidius wunode mid þan papan sume stunde 
57.26.395: and se papa hine bæd þæt he scolde geornan to him swa hwæt swa his wille wære þæt he habban wolde 
57.26.396: and se godes man him wæs þæs inwardlicere heorte þanconde and bæd æt þan papan his mynstres frigdom 
57.26.397: and se papa him þæs bliðelice getyþode 
57.26.398: and sealde him ænne priuilegium to swutelunge þæs fridomes 
57.26.399: ða on sume dæge ealswa he wæs dreolice on his gebedum innan petres mynstre þa geseah he þærinne twa duren þa wæron geworhte of cypressene treowe 
57.26.400: and þæron wæron gegrauene þære apostola anlicnesse 
57.26.401: þa he gebæd eac æt þan papan to his mynstres wlite and for wedde þæra soðan lufa and he him þæs bliðelice getyðode 
57.26.402: ða nyste se godes mann hu hi scoldon cuman ham to his mynstre 
57.26.403: ac betæhte þa lade on drihtnes gewealde 
57.26.404: and het hi gebringen into þære tefre and hi þærinne forleton 
57.26.405: and hit wearð swa þa gedon 
57.26.406: and ealswa þa romani þæt geseawon þa þuhte heom mycel wunder of þa deorwurþam madmas þæt se godes man hi wolde swa lihtlice forleosan 
57.26.407: ac se papa undergeat and ealle þa þe þis miht cuðen þæt he hit dyde þurh his drihtnes willan 
57.26.408: eac æfter þisum he begeat earfoðlice geleafan æt þan papan þæt he moste faran ham to his mynstre 
57.26.409: forþon þe he hæfde oncnawan on him eall þæt drihtne licwurðe wæs 
57.26.410: hi betæhton þa heora lif and heora sawle þam ælmihtigum gode 
57.26.411: and sealde heom betweoxan sibbecos 
57.26.412: and swa toscyledon mid þære soðan lufe 
57.26.413: ða gewænde se godes deorlincg egidius ut of rome ham to his mynstre weard 
57.26.414: and ealswa he com to cabenomen þære burh þa gereste he hine þær þreo dagas 
57.26.415: forþon þe he wæs swiðe werig of swa mycelre fara 
57.26.416: and gehælde þær ænne crepel se wæs fram feala geare eal togædere gecrocad 
57.26.417: he gewænde þa fram þære burh mid bliðum mode 
57.26.418: and ealswa hraðe swa he wæs gecumen ham to his mynstre þa cydde me him þæt þær wæron gecumen up æt þære hyðe twa duren wunderlice fægre gegrafena 
57.26.419: þa wæron buton scipe and buton ælces mannes lade þider geferode 
57.26.420: ða se eadiga egidius þis geherde he wearð þa swiðe bliðe 
57.26.421: and his drihten wæs miccla þancunge dyde þæt he þa deorwurða madmas swa ungederode þider gesænt hæfde þeah ðe hio gelomlice wæron fordrifene innen þære sæ and oft tosceacenne ofer feola sandbeddes and feola earfoðnesse þolodon eac þurh manega hæfene lædunge 
57.26.422: and swaþeah hi belifen ungederode þurh drihtnes mildheortnesse 
57.26.423: se godes man eode þa to þær æstaðe þær se haligdom wæs up gelænt 
57.26.424: and let hine bringen into his mynstre mid micclan arwurðnesse 
57.26.425: and þærinne he let hine up aræren for wlite and for þæs mynstres neode þæt me scolde æfre ma oncnawan be þeosum tacne þæs mynstres frydom þe he hæfde begetan æt þan papan 
57.26.426: drihten wolde þa geglængen his cniht mid cynehelme 
57.26.427: and forgeldan him his micclan geswinc 
57.26.428: forþon þe he hæfde him fulfremedlice gefandod on his þeowdome 
57.26.429: and nolde hine na læng þær geletton 
57.26.430: ac geswutelode him þurh þone halige gast þæt he sceolde hrædlice geændian his lif 
57.26.431: and he hit gecydde þa sume his gastlice gebroðre eadmodlice biddende þæt hi for hine gebædon 
57.26.432: and hi swa dydon mid mycelre lufa 
57.26.433: he befadode þa swiðe arwurðlice eal þæs mynstres þincg 
57.26.434: and gewissode his gebroðra mid mycelre eadmodnesse to godes þenunge and to haligre drohtnunge geornlice getrymode 
57.26.435: ða com se time þæt se eadiga egidius sceolde underfangen his mede æt criste 
57.26.436: þæt wæs on kalendas septembris 
57.26.437: he geændode his swincfulle lif 
57.26.438: and drihtene betæhte his sawle 
57.26.439: and sancte michael and his ængla wyrd to begemanne 
57.26.440: and hi hio geferodon mid sangum up to heofonum 
57.26.441: and hio þær geoffrodon ure drihtene se þe leofað and rixað mid his sune and mid þan halgan gaste an god on ealra worulda woruld a butan ænde amen 

