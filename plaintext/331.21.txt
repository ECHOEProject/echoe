to folce 

331.21.1: leofan men habbað æfre anrædne geleafan on ænne god and understandað geornlice hu mycel þearf cristenum mannum is þæt hy heora fulluhtes gescad witan and þæt hy rihtne geleafan cunnan and ðæne fæstrædlice haldan 
331.21.2: forðam nah ænig man mid rihte to fullianne hæþenne man to raðe butan þe nearwre neod geweorðe gyf he ylde and andgyt hæfð þæt he geleornian mæg hwæt fulluht mæne and hwæt riht geleafa sy ne huru ær he geleornie þæt he wite eal hwæt hit behealde 
331.21.3: ne beo man þæs fulluhtes to hræd butan oferneod geweorðe 
331.21.4: ac syððan he bið fulluhtes wel wyrðe syððan he mid rihtan geleafan hit wel understandeð ðonne agan þa micle þearfe þe on geogoðe gefullode weorþað þæt hi georne leornian þæt hy heora fulluhtes gescad witan syðþan hy ða ylde and þæt andgyt habbað þæt hy leornian magan 
331.21.5: forðam se man þe ne can þæs gescad ne næfð rihtne geleafan he ne gefærð naht butan he geleornige þæt he hine cunne and hine syððan rihtlice healde 
331.21.6: ac þæt bið cristenes mannes þearf þæt he smeage aa ymbe cristendom georne and acsie georne hwæt him sy to donne and hwæt to forganne 
331.21.7: and smeage georne hu þeos woruld ærest gewurde and swa forð þæt he wite hu crist to mannum come and eal hwæt he on life adreah for ure þearfe and hu he on rode ahangen wearð and he to heofonum astah and hu he of deaðe aras and hu he þanan eft to ðam miclum dome cymð þe we ealle to sculon 
331.21.8: on þam dome witodlice he eowað us his blodian sidan and his þyrlan handa and ðæne þyrnenan helm and ða sylfan rode þe he for ure neode on ahangen wæs 
331.21.9: and wile þonne anrædlice witan æt us hu we him þæt geleanodon and hu we urne cristendom gehealdan habban 
331.21.10: wel þam þonne þe hyne wel gehealdan hæfð and wa ðam þonne þe his gyman ær nolde swa swa he sceolde 
331.21.11: ac utan don swa us mycel þearf is habban anrædne geleafan and fulne hiht on urne drihten 
331.21.12: and se ðe þurh ledenlare rihtne geleafan understandan ne cunne geleornige huru on englisc and cweðe þus gelome 
331.21.13: credimus in unum deum patrem et filium et spiritum sanctum reliqua 
331.21.14: þis is awriten on ðære penitentiale 

