sermo de cena domini 

331.25.1: leofan men ic wille cyðan eow eallum and þam huru þe hit ær nystan hwanan seo bysn ærest aras þæt bisceopas ascadað ut of cyrican on foreweardan lenctene þa men þe mid openan heafodgyltan hy sylfe forgyltað and eft hy æfter geornfulre dædbote into cyrican lædeð on þam dæge þe bið cena domini ealswa todæg is 

331.25.2: ure drihten gescop and geworhte adam þone forman man haligne and clænne and synleasne him sylfum to gelicnesse 
331.25.3: and ða sylfan gelicnesse ure drihten eac lærde and fæste bebead þæt we georne on us sylfum habban and healdan sculan 
331.25.4: he cwæð estote sancti quia et ego sanctus sum 

331.25.5: leofan men we rædað on bocum þæt for adames godnesse and for his halignesse god hine gelogode on fruman in paradyso on ealre myrhðe and on ealra mærðe 
331.25.6: ðær he geseah godes englas and wið spæc 
331.25.7: and wið god sylfne he spæc 
331.25.8: and næfre he ne swulte ne deað ne þolode ne sar ne sorge næfre ne gebide nære þæt he ne syngode 
331.25.9: ac sona swa he syngode and ðurh deofles lare breac þæs forbodenan treowes wæsðm sona god sylfa þe is ealra bisceopa bisceop anydde ut þone adam of ðære myrhðe þe he æyr on wæs 
331.25.10: and he syððan leofode her on worulde sarig and sorhful þa hwile þe he leofode 
331.25.11: and æfter þam ferde to helle 
331.25.12: and þær þa syðþan wunode lange on yrmðe oðþæt crist hine þanon þurh his mildheortnysse of yrmðum gebrohte and hine into þære heofonlican cyrican syððan gelædde 
331.25.13: þe he a syðþan inne on wunode mid godes englum and mid his halgum on ecan wuldre 

331.25.14: leofan men bisceopas syndon to þam gesette on þisre worulde þæt hy georne sculon be cristes bysene and be his lare godes folc wenian to þam þe heom þearf sy 
331.25.15: and æfter þære bysne þe god sylf on adame astealde þe he hine for his halignesse and for his godnesse on fruman in paradyso gelogode 
331.25.16: æfter þære bysene we laþiað and logiað cristene men into godes huse 
331.25.17: and we lætað þæt ælc gefullod man sy æfter his fulluhte halig 
331.25.18: and ðurh þæs halgan fulluhtes halignesse þæs wel wyrðe þæt he on cyrican oft syððan gewunige and godes lare and lage gelome gehyre 
331.25.19: and we lærað þæt gehwa eac þa swyðe fæste rihtlice healde 
331.25.20: and hi swyðe georne smeage gelome 
331.25.21: and gif hwylc man þonne godes lage swa swyðe abrece þæt he hine sylfne openlice wið god forwyrce 
331.25.22: mid healicre misdæde þonne be þære bysene þe god on adame astealde þa þa he hine nydde ut of paradiso be ðære bysne we eac nydað ut þa forsyngodan of godes cyrican 
331.25.23: oðþæt hi mid eadmodre dædbote hi sylfe geinnian to þam þæt we hy þyder in eft lædan durran 
331.25.24: ealswa we todæg þa don willað þe þas halgan tid geornlice bettan þæt hy ær bræcon 

331.25.25: understande eac cristenra manna gehwylc þæt þæt forbod huslganges and inganges into cyrican is eal þearflic þam dædbetan þe ariht understandan can þæt he hine sylfne on his geðance for his misdædan swyðe þreage 
331.25.26: and hine sylfne gecnawe swa forworhtne þæt he þæra ðinga wyrðe ne sy þe þa men syndon þe hy sylfe habbað gehealden mid rihte 
331.25.27: and ðeah æfre swa se man sy swyðor forsingod swa he geornor and gelomor godes hus sece dæges and nihtes 
331.25.28: and cneowige þærute oft and gelome and clypige to criste geomeriendum mode 
331.25.29: and talige hine sylfne wið god swa forworhtne þæt he wyrðe ne sy þæt he gan mote into godes huse 
331.25.30: and æfre swa he hine sylfne swyðor geeadmed on his dædbote swa byð his dædbot gode andfengre and godes mildheortnes him micle þe gearwre 
331.25.31: and ure ælc mæg be woruldlican þingan eac georne gecnawan þæt gyf hwa hæfð his hlaforde sare abolgen ne bið him na gebeorhlic þæt he in him æt foran ga ær he gebete 
331.25.32: ne huru ne bið na gebeorhlic þam þe wið god hæfð forworht hine sylfne ealles to swyðe mid openlicre dæde þæt he to hrædlice into godes huse æfter þam racige 
331.25.33: ac stande þærute and bete swyðe georne swa swa him man tæce 
331.25.34: oðþæt he mid hreowsunge and mid geornfulre bote geinnige hine sylfne swa biscop him tæce into godes huse 
331.25.35: and ðonne mæg se biscop eac þæs mannes syngrina þurh godes þafunge þe swyðor geliðan þe þus wile georne mid eadmodre heortan helpan him sylfan 

331.25.36: eala leofan men utan don ealle swa swa us þearf is 
331.25.37: utan helpen ure sylfra 
331.25.38: and utan anmodlice eallum mode gebugan to criste and earnian his miltse swa we geornost magon 
331.25.39: he is swyðe milde 
331.25.40: and him symle sy lof and wyrðmynt æfre to worulde amen 

