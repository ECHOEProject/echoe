364.c.1: us is on þysum dæge to wurðigenne þyses temples symelnyss 
364.c.2: forþam þe hit is gehalgud gode to lofe and to wurðmente and eallum folce to swiðe mycelre neadþearfe 
364.c.3: forþam þe hi sceolun herinne æt gode hyra synna forgefnysse byddan 
364.c.4: rihtlice eal cristen folc þære haligan ciercean symelnysse wyrðað 
364.c.5: syu is ure gastlice modur 
364.c.6: forþam þe we sint þurh hi on þam haligan fullwihte geedcennede and to þam heofonlican rice gelaþude 
364.c.7: witudlice on þære forman acennince þe we þurh wer and þurh wif on þis lif becomon we wurdun yrres fatu 
364.c.8: þurh þa oþre acennednesse þe we on þam fullwihte geedcennede wurdun we geearnedon þæt we sint mildheortnesse fatu 
364.c.9: siu forme acennednes us forð gelædde to deaðe and to ecium tintrægum 
364.c.10: siu oþer us ongen gecigde to þam ecean life 
364.c.11: ealle we wærun ær þam fulwihte deofles templu 
364.c.12: and gif we geornlice embe ure sawle hælu þenceað þænne oncnawe we þæt we sint lifegende godes templu 
364.c.13: god eardað na þæt an on þam templum þe sint þurh manna handa of trywum and of stanum getimbrude 
364.c.14: ac ec huruþinga he wunað on þære sawle þe he ær mid his agenre handa to his anlicnysse gesceop and geworhte 
364.c.15: swa se eadiga apostol paulus be þam cwæð 
364.c.16: templum dei sanctum est quod estis uos 
364.c.17: þæt is on urum geþiode 
364.c.18: godes halige tempel is þæt ge sint 
364.c.19: þas templu þe we ciercean nemnað sint getimbrude of trywum and of stanum to þam þæt þa lifigendan godes templu hi þær to gegaderian and þær godes word gehyran and þæt halige geryne þære mæssan gestandan þe for eallum cristenum folce geoffrud byð 
364.c.20: us is swiðe micelum to geblissynne forþam þæt we gearnian mostun þæt we sint godes templu 
364.c.21: and vs is mid swiðe micelum ege to warnienne þæt we þa templu mid nanum yfelum wurcum ne gewemmun 
364.c.22: us is to adrædenne þæt se apostol be þam cwið 
364.c.23: si quis templum dei uiolauerit disperdet illum deus 
364.c.24: he cwið gif hwylc man godes tempel gewemð god hine forspilð 
364.c.25: se ælmihtiga drihten þe þurh his micelan mehte getimbrude heofenas and eorðan he gemedemude hyne sylfne on us to eardienne 
364.c.26: and þy we sceolon eallum mægene us warnian wið ealle unþeawas þæt we swylcne oneardiend ne geæbylien 
364.c.27: ne gemete he on us þe his templu sint nan þing hories þurh unþeawas ne nan þing þystre ne nan þyng ofermodes 
364.c.28: forþam sona he acyrð þanun gif he þær ænigne tionan þolað 
364.c.29: and gif ure alysend fram us gewitt sona se swica ealles mancynnes þæt is deoful genealæcð 
364.c.30: eala hwylc byð seo ungesælige sawl þe byð fram gode forlætenu and fram deofle ofþricced 
364.c.31: hio byð leohtes geæmtigud and hio byð þystra gefylled 
364.c.32: and hio byð fram ælcere swettnesse ahladen and hio byþ mid ælcere biternesse gyndrenced 
364.c.33: and hio forspilð þæt ece lif and hio gemett ecne deað 
364.c.34: and hio gestrynð hire susle tintrega and hio forspilð neorxnawonges gefean 
364.c.35: and nu men þa leofestan nu god sylf wolde his templ of us gewyrcean and gemedemude þæt he on us eardian wolde utun hygcean eallum mægene mid his fultume þæt we us oferflowendlice þing fram awurpen and us þa þing gaderien þe us for gode nyttwyrðe syn 
364.c.36: onscunien we galscipe and healden we clænnesse 
364.c.37: forhygcen we gytsunge and secen we mildheortnysse 
364.c.38: forseon we ælce hatunge and lufien we soþe lufe 
364.c.39: and gif we þas þing doð þænne gelaþige we urne drihten þæt he simle wunað on þam temple ure heortan and ures lichoman 
364.c.40: and swa oft swa ge wyllen wurþian ciercean symelnesse healde ælc man forhæfednesse wið his agenne gemæccean and þænne swiðe syferlice and gesibsumlice to þære ciercean becume 
364.c.41: and ælc man æfter his mihtum to godes ciercium and þearfgendum mannum his ælmessan dæle 
364.c.42: and gif ge þænne þus mid gastlicum wurcum and mid gastlicum freolsungum to þære ciercean becumað þænne geearnige ge þæt ge onfoð æt gode ælc þæra þinga þe ge hine rihtlice byddað 
364.c.43: and þæt gedafenað toforan eallum oþrum þingum þæt ælces mannes heorte beo wið ealle leahtras hwit and clæne 
364.c.44: swa swa ge gewilnigeað þæt ge to ciercean becumen mid hwitum reafum and mid clænum 
364.c.45: ne framað eow nan þing þæt ge hwite ætywun beforan manna eagum gif ge mid synnum gehorgude beoð on godes gesihþe and his haligra engla 
364.c.46: ac uton swa oft swa we to godes ciercean becuman wyllen ure sawla aclænsian mid haligum mægenum 
364.c.47: þæt is mid eaðmodnesse and mid soþre lufe and mid geþylde and mid ælmesdædum and mid forhæfdnesse oferetes and oferdrinces and eac æghwylcra lichamlicra lusta and mid clænnesse 
364.c.48: ealle þa men þe þas haligan mægenu lufiað and gelomlice hi began wyllað hi gegladiað hira drihten and hine him to gelaþiað þæt he on him wunað and eardað swa we ær beforan sædun 
364.c.49: ða menn þænne þe unþeawas and leahtras lufiað þæt is ofermettu and idel wuldur and andan and yrre and unrotnesse and gytsunge and gyfernysse and oferdrinceas and unrihthæmedu and mannslyhtas and mæne aðas and þyfþa and leasunge and morþur and wiccedom and þa þe on ænegum þingum wigliað oððe be nytenum oððe be fugelum oððe þa þe hyra ælmessan behatað to mislicum tryowum oððe to wyllum oððe ahwæder buton to godes circium ealle hi anydað crist ælmihtigne of hyra heortum and þæne deoful in gelædað and he on him wunað 
364.c.50: ealle þa cristenan men þe þyllice synt and þas þing lufiað þeh þe hi to ciercean gan and hyra gebedu singen and hi sylfe gelomlice seniun and hi swa þriste beon þæt hi to godes wiofude gan and þær onfon þæs haligan gerenes drihtnes lichaman and his blodes hi sint þeahhwæðre soðlice afandud þæt hi sint deofles bearn and his þeowas and hi sceolun butan tweon æt hira ytemystan dæge mid him feran on ece geniþerunge butan hi hit mid micelre dædbote and hreowsunge ær hira ende gebetun 
364.c.51: eac we witun þæt ealle cristene menn þe sint eaðmode and clænheorte and mildheorte and arfæste and ælmesfulle and gesibsume and þa þe nellað gewitan beon ne gewyrcean stala ne leasunga ne morþres ne manslyhta ne unrihthæmedes ne nanes þæra leahtra þe we ær her bufan cwædun sint anwalge and fulfremede godes templu and crist butan tweon on him wunað 
364.c.52: and hi witudlice æfter hiora hiononsiðe mid him on heofena rice wuniað and þæra ecera meda and wynsumnessa onfoð swa micelra and swa mærlicra swa hit næfre ne mihte mannes eage gesion ne eare gehyran ne heorte ongytan þa mærða þe god hæfð gegearwud þam þe hine inweardlicere heortan lufiað 
364.c.53: men þa leofestan utun we forþan mid godes fultume eallum mægene forfleon þas heafudleahtras 
364.c.54: and þa læssan synna þe nan man butan beon ne mæg alysan we dæghwomlice mid syngalum gebedum and rumgifulum ælmesdædum 
364.c.55: þy læs þe we ænigne teonan gewyrcean gode ælmihtigum þe gewilnað þæt he on us eardige 
364.c.56: soðlice twegen sint gewilniende þæt hi on us eardian wyllað ure drihten hælenda cyning þe us þurh his halige blod of hellewitum alysde þa we þurh þæs forman mannes gylt forwordene wærun and se swicula deoful þurh his micelan andan is ealles mancynnes wiðerwinna 
364.c.57: warnige manna gehwylc hine þæt he crist ne adrife ut of his eardungstowe þurh synlice dæda þy læs he sceole mid micelre fyrihtu his wiðerwinnan ondrædan 
364.c.58: healden we þæne æfestan cyning þe us wile to ecere blisse gelædan 
364.c.59: þænne ne þurfe we us þæne wælhreowan sceaþan ondrædan 
364.c.60: healdan we þæt uplice leoht 
364.c.61: þænne ne dyrrun us to genealæcean þa niþerlican þystru 
364.c.62: lufien we þæt ece lif 
364.c.63: þonne mage we forfleon þone ecean deað 
364.c.64: gefyllun we ure sawlamid wyrtgemangum þære haligan clænnysse 
364.c.65: aþwan we hi mid ælmesdædum and gefrætewigen we hi mid missenlicum blostmum haligera mægena þæt we drihten hælendne cining in to us gelaþien 
364.c.66: and swa oft swa hit ænige freolsdagas beon sunnandagas oþþe mæssedagas oððe þyllice wyrþingdagas þe we hatað templhalgunga forlæten we ælc oðer wurc and ælce woruldlice bysga and cumen we to godes ciercean na þæt an mid clænum lichaman and mid clænum reafum ac ec mid swiðe clænum heortum 
364.c.67: toforan eallum oþrum þingum þæt nan man ne healde nænne nið ne nane hatunge on his heortan ongean his nexstan þæt is ælc cristenman 
364.c.68: se þænne þe furþun anne mann hatige gehyre he hwæt se apostol cwyð 
364.c.69: qui odit fratrem suum homicida est 
364.c.70: he cwyð þæt se þe his broþur hatað si ealswa scyldig swa se mannslaga 
364.c.71: hwylcun nebbe and mid hwylcere gedyrstinesse derr he genealæcean to godes wiofude þæt he þæs haligan gerenes onfo se þe is þurh his broþur hatunge swa scyldig swa se manslaga 
364.c.72: þy is manna gehwylcum micel þearf þæt se þe ær ænigne tionan oððe ænigne graman his neahstan gedyde þæt he hrædlice to dædbote cyrre and him forgifnesse bidde æt gode and æt þam þe he æbylygðe gedon hæbbe 
364.c.73: and þam is eac micel þearf þe þa æbyleþe þolað þæt he hrædlice forgifnysse sylle þæt he mæge orsorhlice cweðan to gode on þam drihtenlican gebede þe we paternoster nemnað 
364.c.74: dimitte nobis debita nostra sicut et nos dimittimus debitoribus nostris þæt is 
364.c.75: drihten forgif us ure gyltas swa swa we forgifað urum gyltendrum 
364.c.76: nys eac nanum menn to forwyrnanne se haligdom þæs fullwihtes 
364.c.77: and huruþinga þænne man þæne man untrumne gesihð þa men þænne þe hira bearn to fulwihte bringað and to þæs bisceopes bletsunge þæt he his hand ofer hi sette and him sylle þa seofonfealdan gyfe þæs haligan gastes hi gestrynað hira bearnum heofona rice and him sylfum micele mede æt gode 
364.c.78: þa þe foryldað and forgymeleasiað þæt hi nellað hira bearn to þam fullwihte and to þære onasettednysse þæs bisceopes bletsunga bringan gif him under þam forðsið getimað witun hi þæt hi befeallað on swiðe hefige synne wið god ælmihtigne 
364.c.79: forþam hi forgimeleasedun þæne man þe hi gode gestrynan sceoldan 
364.c.80: and hi sceolun þære sawle gescead agyldan on domesdæge beforan gode butun hi hit ær mid micelre dædbote her gebetan 
364.c.81: and wite eac æghwylc þæra manna þe oþres onfehð æt fullwihte oððe æt bisceopes handa þæt hi sint hira boruhhanda wið god ælmihtigne 
364.c.82: and hi sceolun hi forþam gelomlice læran and mynegian þæt hi rihtne geleafan to gode hæbben and þæt hi hira lif rihtlice and syferlice lybben and toforan eallum oþrum þingum þæt hi him gesutolien and getæcen credan and paternoster 
364.c.83: forþam þe nan man ne mæg beon rihtlice geleaffull butun he þæt cunne 
364.c.84: forþam þe he sceal on þam credan his rihtan geleafan gode andettan and on þam paternostre him æt gode are biddan ægþer ge þyses lifes ge ec þæs toweardan 
364.c.85: is eac nu þam mæssepreostum þe to þam gesette sint þæt hi sceolun godes folc læran swiðe micel þearf þæt hi ægþer ge mid godum wurcum ge mid godum larum þam folce bisnien and wisien hu hi mid clænnysse and mid ealre arwyrþnysse hira rihtan geleafan to gode healden 
364.c.86: forþam þe hi onfoð æt gode ecere mede for ælcum þæra manna þe þurh hira godan bisna and þurh hira rihtan lare to godes rice becumað 
364.c.87: and swa hi magon ec witan þæt hi ecere susle and ecere tintrege onfoð æt ælcum þæra manna þe on hira scriftscire þurh hira yfelan bysne and þurh hira larleste and gemeleste on unclænum þingum and on unrihtum hira lif libbað and þurh þæt gode losiað and deoflum gegangað 
364.c.88: forþam þe hit is awriten on haligum bocum and þus cweden 
364.c.89: non solum qui faciunt sed etiam qui consentiunt facientibus digni sunt morte perpetua 
364.c.90: þæt is na þa ane þe unriht wyrceað ac ec ealle þa þe hit geþafiað and his styran nyllað beoð eces deaðes wyrþe 
364.c.91: ac utun we ealle swiðe iornlice urne hiht and ealne urne hopan on urne drihten settan and hine eaðmodlice dæges and nihtes biddan þæt he us gefultmige þæt we for urum yfelum wurcum ne þyrfen on þa witu befeallan ac þæt we motun mid godum wurcum gegearnian þæt we to þære ecean blisse becuman motun 
364.c.92: uton nu men nu we eaðe magun and us god þæne fyrst her on worulde forlæten hæfð godes wyllan iorne wyrcean and to his þam uplican rice onettan 
364.c.93: þær is ece med and þær is lif butan deaðe 
364.c.94: and þær is gefea butan unrotnysse and þær is leoht butan þystrum 
364.c.95: and þær is wlite butan awendednysse and þær is ece bliss and ece gefea mid þam ecean fæder and mid þam efnecean sunu and mid þam efnecean haligan gaste in ealra worulda woruld a butan ende amen 

