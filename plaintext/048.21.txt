dominica iiii in xl 

48.21.1: men ða leofestan we willað her sprecan feawum wordum be ðam ðrym þingum ðe eallum mannum synt nedbehefe to witanne and to hæbbenne 
48.21.2: þæt is geleafa and hiht and lufu 
48.21.3: riht geleafa is þæt man gelyfe on fæder and on sunu and on ðone haligne gast 
48.21.4: þæt ne synt na ðry godas ac is an ælmihtig god se gesceop heofonas and eorðan and sæs and ealle þa ðing ðe on ðam syndon 
48.21.5: se hiht is þæt man hopige on ðam ecan life and on ðam unasecgendlicum medum ðe drihten gehaten hæfð ælcum ðæra þe mid godum willan and mid godum dædum his willan gewyrcað her on life 
48.21.6: seo lufu is ðonne ðridde 
48.21.7: þæt is þæt we syn gefyllede mid ðære soðan lufe to gode and to urum nextan 
48.21.8: we sceolon symle on ðisse lufe wunian 
48.21.9: forðan ðe iohannes se godspellere cwyð þæt god wunige on ðam ðe ðas lufe hæfð and he on gode 

48.21.10: men ða leofestan nu we gehyrað þæt god on us eardian wile and we on him is us swiðe micel ðearfð þæt we us sylfe wyrðe gedon him to eardungstowe and þæt we on him eardian moton 
48.21.11: ðurh ðas six þing sceal ælc cristenman hine sylfne gegearwian and geclænsian þæt he wyrðe beo þæt god on him wunige 
48.21.12: þæt is andetnys and dædbot and halige wæccan and fæstenu and gebedu and ælmesdæda 
48.21.13: seo andetnys is to donne be eallum ðam synnum þe ðurhtogene beoð oððe on geðance oððe on spræce oððe on dæde 
48.21.14: god gewilnað ure andetnyssa forði þe he wile rihtlice ure gyltas forgifen 
48.21.15: seo andetnys us deð ægðer ge heo us gehælð ge heo us gerihtwisað ge eac heo silð us ure synne forgifnysse 
48.21.16: eal ðære forgifnysse tohopa is on ðære andetnysse 
48.21.17: forði we ne magon na hale wurðan on ðam toweardan life buton ðurh andetnysse 
48.21.18: be ðam cwæð salomon 
48.21.19: se ðe behyt his synna and hi nele geandettan ne wurð he næfre ofer eorðan geriht ac se ðe his synne geandet and hi forlæt he begyt godes mildheortnysse and forgifnysse 

48.21.20: æfter ðære andetnysse man sceal underfon dædbote 
48.21.21: be ðære cwyð se hælend on ðam godspelle 
48.21.22: penitentiam agite adpropinquabit enim regnum celorum 
48.21.23: þæt is on urum geðeode 
48.21.24: doð dædbote forðan ðe heofona rice genealæcð 
48.21.25: and iohannes se fulluhtere cwyð 
48.21.26: doð swilce wæstmas swilce beon dædbote wyrðe 
48.21.27: se deð þonne ða wæstmas swilce beoð dædbote wyrðe þe ða gedonan gyltas bewepð and hi eft na geedlæcð 
48.21.28: swa hit on oðre stowe be ðam gecweden is 
48.21.29: ne adicias peccatum super peccatum 
48.21.30: þæt is ne geeacna ðu na synna ofer synna 
48.21.31: forðam se man ðe ða synne eft geedlæcð þe he ær gebette and geswicennysse behatan hæfde is æfter boca sagum gelice geðeawod ðam hunde ðe ytt þæt he ær aspaw 
48.21.32: ure drihten cwyð eft ðurh isaiam ðænne witegan 
48.21.33: lauamini mundi estote 
48.21.34: þæt is aðweað eow and beoð clæne 
48.21.35: se man hine ðwihð and bið clæne þe ða forðgewitenan gyltas bewepð and mid tearum aðwihð and eft ne geedlæcð þæt he ær beweop 
48.21.36: and se man hine ðwihð and ne bið na clæne ðe bewepð þa gyltas ðe he ær dyde and hi na ðe raðor ne forlæt ac æfter ðam tearum ða ilcan synna geedlæcð þe he ær beweop 
48.21.37: geornostlice is to witanne þæt þæt is soð dædbot ðe man mid micelre stiðnysse deð and næfre eft þæt unriht ne ðurhtihð ðe he ær lufude 
48.21.38: nis na seo dædbot be ðære geara getele gedemed ac be ðære biternysse ðæs modes 
48.21.39: forðam god ne besceawað þa langsumnysse ðære tide ac he smeað þa gewilnunge and ða geornfulnysse ðæs modes 
48.21.40: þeah ðe ðonne hwilc man sy swiðe synful and swiðe arleas and unrihtwis ne sceal he tweonian þæt he ne mæge godes mildheortnysse begytan gif he wile to dædbote gecyrran 
48.21.41: forðan ðe godes mildheortnys gehylpð ælcum ðæra ðe on ðisum life wile dædbote don 
48.21.42: and ða ðe her on life forhogiað oðð forsceamiað þæt hi nellað hreowsunge don and hira gyltas bewæpan witodlice hi sceolon hreowsian and wepan on hellewitum ðær hi ne magon nane mildheortnysse geearnian 
48.21.43: be ðære stowe se hælend cwyð on ðam godspelle 
48.21.44: ibi erit fletus et stridor dentium 
48.21.45: þæt is on urum geðeode 
48.21.46: þær bið eagena wop and toða gristbitung 
48.21.47: and ðær nan oðer ðing ne bið gesewen ne gehyred buton edwit and onhrop and bryne and cyle and ðurst and hungor and ealra yrmða swa feala swa nan man ne mæg oðrum a sæcgan þe deofle gegearwode synt and his geferum 
48.21.48: þæt synt ða ðe his larum her on life fylegeað and him to ælcum unrihte gelætað 

48.21.49: men ða leofestan us is swiðe micclum to warnigenne wið þone ormætan brogan ðæra ungeendedlicra hellewita 
48.21.50: and we sceolon mid micelre dædbote wið urne drihten ðingian þæt we ða witu forbugan moton and to ðam ecan life becuman 

48.21.51: nu ðæncð mænig man on his mode ðonne he ðis gehyrð 
48.21.52: hwi sceal ic don miccle dædbote 
48.21.53: ic næbbe nænne healicne gylt gedonne 
48.21.54: ac ne cweðe nan man þis forði ðe nan man ne bið swiðor beswicen þonne se ðe hine sylfne selustne teleð 
48.21.55: and eac we witan þæt we gyltas gewyrcað dæghamlice na þæt an mid idelum spræcum 
48.21.56: ðonne sæ hælend be ðam cwyð on ðam godspelle 
48.21.57: omne otiosum uerbum quod locuti furint homines reddent rationem de eo in die iudicii 
48.21.58: þæt is on urum geðeode 
48.21.59: be ælcum idelum worde þe men gesprecað hi sceolon agyldan gescead on domesdæge 
48.21.60: mid ðære dædbote man sceal lufian halige wæccan 
48.21.61: forðan ðe ða wæstmas ðe of ðære wæccan cumað ahebbað to heofonan rice ðæne ðe hi lufað 
48.21.62: is eac manna gehwilcum to witanne þæt ðæs mannes wæcce þewacað for his oferfylle and for oferdrince and for unrihtum geðancum and unnyttum spræcum and eac for manegum oðrum unrihtum weorcum nis to nanre wæccan geteald 
48.21.63: ac heo is geteald to deofles wurce 
48.21.64: forðan ðe se deofol ne slæpð næfre ac a he bið waciende and syrwende hu he mancynn mæge beswican 
48.21.65: swa swa se apostol be ðam cwyð 
48.21.66: circuit querens quem deuoret 
48.21.67: he cwyð þæt he beo a farende and secende hwæne he forswelge 
48.21.68: ac us gedafenað þæt we wacian swa swa isaias se witega cwæð 
48.21.69: he cwæð drihten on niht wacað min gast to ðe forðan ðe þine bebodu synt leohte ofer eorðam 
48.21.70: and ealswa dauid cwæð 
48.21.71: he cwæð media nocte surgebam ad confitendum tibi super iudicia iustitie tue 
48.21.72: þæt is on urum geðeode 
48.21.73: drihten ic aras to middere nihte to andettenne ðe be þinre rihtwisnysse domum 
48.21.74: þanun mynegað se hælend on ðam godspelle his leorningcnihtas to wacigenne and ðus cwyð 
48.21.75: beati serui illi quos cum uenerit dominus inuenerit uigilantes 
48.21.76: he cwyð eadige synt þa ðeowæs ðe hira hlaford hi wacigende gemet ðænne he cymð 
48.21.77: forðam he hi geset ofer ealle his god 
48.21.78: þæt is ofer ealle neorxnawonges gefean 
48.21.79: and he cwyð eft on oðre stowe 
48.21.80: uigilate ergo quia nescitis in qua ora dominus noster uenturus sit 
48.21.81: þæt is on urum geðeode 
48.21.82: waciað forðan ðe ge nyton on hwilcere tide eower drihten cymð 
48.21.83: hwæðer þe on æfen ðe on middeniht þe to hancrede ðe on dægred 
48.21.84: þy læs ðe he eow slæpende gemete ðænne he cymð 
48.21.85: þonne is us mid þisse wæccan swiðe to smeagenne and to leornigenne embe ures drihtnes bebodu and gelomlice to biddanne 
48.21.86: forðam sanctus paulus cwæð þæt þæt singale gebed micclum fremode mid gode 
48.21.87: swa hwilc mann swa wile symle mid gode wunian he sceal gelomlice hine gebiddan and gelomlice godes æ smeagan 
48.21.88: and se ðe rædan cunne he ræde 
48.21.89: se ðe na cunne he hliste ðam rædendan 

48.21.90: hwæt we gehyrað þæt ða unrihwisan gytseras and reaferas gynd worulda smealice acsiað 
48.21.91: and eac heora sceattas syllað hwanon hi magon heora teorigendlican goldhord geeacnian 
48.21.92: and ðonne hi his mæst gegaderod habbað þonne sceolon hi hit ðurh sum ungelimp ðises lifes eall forlætan 
48.21.93: and hi his of ðisum life nan ðing mare mid him ne lædað buton þa synna and him sylfum ece geniðerunge 
48.21.94: þonne is swiðe micel ðearf þæt we gelomlice smeagan and leornian hu we magon ures drihtnes bebodu rihttust healdan and us to him selust gebiddan 
48.21.95: forðan ðe we magon þurh þæt us gegaderian þæne ungeteorigendlican goldhord and ða ecan blisse mid gode and mid eallum his halgum 

48.21.96: men ða leofestan we sceolon eac mid þysum oðrum godum dædum swiðe georne fæsten lufian and huruðinga on ðas halgan tid 
48.21.97: forðan ðe hit adilgað ða unðeawas and hit oferswið ealle deofles costunga 
48.21.98: swa hieronimus be ðam cwyð 
48.21.99: þæt þæt fæsten aclensige þæne lichaman and hit gemidlað ða leohtras and hit awecð þa halgan mægnu 
48.21.100: agustinus cwæð þæt ða fæstenu synt swiðe strange flana ongean deoflæs costunga and hi man swiðe hraðe ofercymð mid þære forhæfednysse 
48.21.101: þæt is to witanne þæt ða fæstenu mid oþrum godum dædum synt gode swiðe andfenge 
48.21.102: and þæt fulfremede fæsten þæt gedon bið mid ælmesdædum and mid gebedum færð to heofonum and hit becymð to godes ðrymsetle 
48.21.103: ærest heo geycð þa andweardan god and heo gegearwað þæra synna forgifnysse 
48.21.104: and heo gemænigfylt ðæs mannes gear and heo gewelegað his mod 
48.21.105: and heo tobret his gemæru and heo aclænsað ealle his gyltas 
48.21.106: and heo alyst hine fram deaðe and fram ecum witum and heo ascyreð hine fram deoflum and heo geðeot hine to engla werode 

48.21.107: seo ælmysse is þreora cynna 
48.21.108: an is lichamlic þæt man ðam þearfan sylle þæt man to gode mæge 
48.21.109: and þa twa synt gastlice 
48.21.110: oðer is þæt man forgife ðam þe him wið gegylt hæfð 
48.21.111: oðer is þæt man ðæne unwisan and ðæne dweligendan ðreage and hine to rihtum wege gecyrre 
48.21.112: gif we ðonne þas six mægenu gehealdað and hio geornlice lufiað ðonne wunað god mid us and we mid him 
48.21.113: na þæt an on ðisum andweardan life ac eac on ðam toweardan 
48.21.114: ðær ne bið nan wiðerwinna ne nan gedrefednys ne nan unrotnys 
48.21.115: ac ðær habbað ealle halige fulfremede lufe and fullfremedne willan mid fæder and mid sunu and mid halgum gaste amen 

