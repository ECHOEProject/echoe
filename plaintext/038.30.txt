de parasceue 

38.30.1: hwæt se ælmihtiga drihten wæs symble swiðe gemyndig his þæra unasecgendlican mildheortnysse and þære unawendedlican lufan þe he to mancynne hæfde þa he heo ærest æt frymðe wlitige and wisfæste gesceop and geworhte 
38.30.2: and nu eft on þas halgan tid on þisum andwearda dæge heo swiþe arfæstlice and swiðe wundorlice mid his þi deorwurðan blode of deofla anwealde and fram ecum cwealmum and witum alysde and abohte 
38.30.3: forþan ealle þa halgan heahfæderas and witegan þa ðe on þære ealdan æ wæron to ðysum dæge hopedon and hihton 
38.30.4: forþan ðe hi wiston þæt hi sceoldon on þisum dæge weorðan alysed 
38.30.5: witegodon hine forðan toweardne and eac swilce mid halgum dædum and mid mænigfealdum weorcum becnedan and tacnedan 
38.30.6: enoh se halga se ðe ær þam micclan flode wæs and wearð on lichaman lifigende of þysum life alæded on manegum þingum he hine þa toweardne sæde and awrat 
38.30.7: abraham se halga heahfæder þisne dæg on unarimedum þingum ge mid wordum ge mid dædum toweardne wyscte and wiste 
38.30.8: and ealra swiþost mid þæra dæda þe he wolde his agenne sunu and his bearn gode gecwemum lace on timbre acwellan and onsæcgan 
38.30.9: to tacne þæs þe godfæder sende his þæne eadigan sunu hider on middaneard 
38.30.10: and se ða swiðe hyrsum gewearð and eadmod his fæder 
38.30.11: oððæt seo tid com þæt he on þysum andweardan dæge for ealles mancynnes hælu and lufan lichamlice deað geþrowade 
38.30.12: swilce eac moyses se godeleofa heahfæder on eallum þingum and farum þe he be godes hæse ferde 
38.30.13: and þæt godes folc of egipta þeowdome alysde and alædde and egipta duguþe fordyde 
38.30.14: and heora kyning and heretogan ealle fordilgade on ða anlicnysse þe se ece godes sunu on þas halgan tid mancyn alysde to ecum life and friðe 
38.30.15: and deofles mihte her on worulde forbræc and hine þa on hellewitu and on ecere yrmðe grundas geband and geniðerade 
38.30.16: nis þæt þonne æniges woruldmannes gemet to asecgenne and to areccenne hu mænige gode and godeleofe on ðam cynne syððan gewurdon 
38.30.17: þa þe þises dæges tocyme andweardnysse wysctan and wilnedon 
38.30.18: and ful geare toweard wiston þæt se lifigenda godes sunu wolde cuman hider on middaneard mancynne to helpe and to genere swilce eac to lare and to lifes bysne 
38.30.19: syððan he þa þisne middaneard þurh þæs eadigan heahengles bodunge sancte gabrieles and þurh þone unwemman innoð sancta marian gesoht hæfde 
38.30.20: he þa on manegra wundra tacnum and weorcum on þisum middanearde ascan beorhte swa we oft and gelome secgan gehyrdon 
38.30.21: and þa æfter þan ðe he hæfde unrim manna gehælendra and geclænsedra and deadra awehte 
38.30.22: þæt he on þam dæge þe nu ær fif nihtum wæs com mid micclum herge lof singendra and herigendra manna to hierusalem 
38.30.23: and þær þas fif niht mænie searwe and sætunge adrah æt þam unlædum bocerum iudan 
38.30.24: and he þa georstandæg to manna fotum onhnah and his discipula fet þwoh 
38.30.25: and he hi æfter þan godfæder bebead 
38.30.26: swilce he him eac his þa halgan þrowunge and þa wundorlican ærist and þa eadigan upastigennysse and ealle þa þing þe he wolde and geteohhod hæfde þæt be him gewurðan sceolde ealle he þa swutelum wordum sæde and mynegade 
38.30.27: swa swa sanctus iohannes se eadiga godspellere se ðe cristes boca þære feorðan dæl awrat gerynelicum wordum segð be þære halgan drihtnes þrowunge hu þæt geworden wære 
38.30.28: and hu he his þegnas godfæder bebead and þus cwæð fæder min þa ðu me sealdest ealle ic ða beheold on minum naman ne forwearð þæra ænig buton þæt forwyrde bearn an þætte halige gewritu sceoldon beon gefylde 
38.30.29: nu ic hi þe bebeode 
38.30.30: ne bidde ic þæt þu heo of þysum middanearde ado ac ic bidde þæt þu heo on soðe gehealde 
38.30.31: and nalæs þæt ic for þas ane gebidde ac ic for ealle þa þingie þa ðe þurh heora lare on me gelyfað 
38.30.32: þæt þu hi ealle on lufan and on annysse gehealde and getrymme 
38.30.33: segð oþer godspellere þæt he crist þa eode æfter þan ðe he þas word þus gecweden hæfde and þa his discipulas mid him on sumne tun þe man het gezemani and he cwæð to his þegnum sittað ge her and bidað oððæt ic me gegange to sumere stowe gebiddan 
38.30.34: and þa genam he hi þreo ane mid him þæt wæs petrus and iacobus and iohannes 
38.30.35: and hi þa lædde on sumere stowe and him to cwæð sustinete hic et uigilate mecum bidað ge her he cwæð and waciað mid me 
38.30.36: and þa eode þærrihte big and on his anwlitan forð hnah and mancynnes synna wið ælmihtigne fæder þingode 
38.30.37: and þa eode eft to þam his discipulum þrym and hi þa gemette slæpende þa cwæð he to petre forhwan ne mihtan ge þas ane tid wacian mid me 
38.30.38: efne swa he cwæde þu beotadest ær þæt þu woldest þin feorh for me settan and þu ne meaht aberan þæt þu ane hwile mid me wacige 
38.30.39: þa wæs þriwa þæt he swa fram him eode to ðam gebede and þonne symble hi eft slæpende gemette 
38.30.40: wæron heora eagan gehefegode æghwæðer ge for ðære micclan wacunge þe hi ær to heora eastertidum wacedon ge eac oðre gedda for ðære micclan wyrde þe him toweard wæs 
38.30.41: þa æfter þan þa eode he to ðam his discipulum þær hi ealle wæron and hi þa eodon swa swa sanctus iohannes segeð ofer þone burnan þe cedron hatte on ænne wyrtun innan 
38.30.42: wiste he se unlæda iudas se ðe hine to deaðe belæwed hæfde þæt he crist gelomlice on þære stowe mid his discipulum wæs 
38.30.43: lærde þa forðan þa iudea ealdormen and heora sacerdas þæt hi hine þær oferfon heton 
38.30.44: and þa geþingade and gerædde wið hi þæt hi him gesealdon þrittig scillinga wið ðan þe he hine him belæwde 
38.30.45: he þa genam micel werod mid him se ungetreowa iudas þæra bisceopa men and þæra pharisea 
38.30.46: and þam soþan hlaforde aswac ælmihtigum drihtne and na þam hlaforde swa swiðe swa him sylfum 
38.30.47: ferde þa mid þam werode sona on forewearde niht þider mid leohtfatum and mid stengum 
38.30.48: and hi ealle gewæpnode wæron efne swa swa hi to gefeohte feran sceoldon 
38.30.49: þa wiste se hælend eall þa þing þe be him toweard wæron 
38.30.50: and forðan sæde his þegnum þæt þa men þiderweardes ferdon and þær ða ætrihtes wæron þa ðe hine onfon sceoldon 
38.30.51: ge he efne him sylfa him togeanes eode þa hi þa him to comon þa cwæð he to him quem queritis hwæne secað ge 
38.30.52: þa cwædon hi we secað þone nazareniscan þa cwæð he crist to him ic hit eom þa stod he iudas mid þam mannum þe he þær lædde 
38.30.53: þa sona þæs þe he crist to him eallum þæt an word gecwæð ic hit eam þa ne mihte heora ænig þam anum worde ætstandan ac hi ealle onbæcling feollon þæt hi on eorðan lagon 
38.30.54: wæs on þan swa cuð þæt he hi ealle mid anum worde on ece forwyrd sendan mihte þær he wolde 
38.30.55: ac he þæt eall for manna lufan geþyldelice abær þa hi þa eft arison 
38.30.56: þa befran he crist hi eft hwæne hi sohton þa cwædon heo efne swa heo ær cwædon we secað hælend þæne nazareniscan 
38.30.57: þa cwæð he ic eow secge þæt ic hit eam gif ge þonne me secað forlætað þonne þas mine geferan gangan to ðæs þe hi willen 
38.30.58: wolde he þæt þa word wæron gefylled þe he ær on þam gebede cwæð fæder þa þu me sealdest ne forleas ic heora ænigne 
38.30.59: segeð oðer godspellere þætte iudas þæt tacen sæde þam mannum þe he þær lædde 
38.30.60: and þæt he þus cwæde to heom þone þe ge geseon þæt ic cysse þonne witan ge be þan þæt he þæt bið nimað þæne and hine wærlice healdað 
38.30.61: and þa eode he to ðam hælende and hine cyste 
38.30.62: þa cwæð he crist to him amice ad quod uenisti þu freond to hwan come þu hider 
38.30.63: wiste he and geseah þæt inwit þæt on his heorta wæs and hwæt he mid þam cosse wolde 
38.30.64: þa hi hine þa onfengon þa abræd sanctus petrus his sweorde sloh þa þæra bisceopes þegna sumne on þæt heafod and him þæt swiðre eare of asloh 
38.30.65: mynte þæt he hine sceolde wyrs astrican gyf he mihte 
38.30.66: þa forbead he crist him sona þæt gefeoht and het stingan his swurd on his scæðe 
38.30.67: and þa genam þæt eare þe þær of aslagen wæs and þam men on þæt heafod asette and he wæs eftsona hal geworden 
38.30.68: þa flugon þa discipulas ealle and þone hælend forleton efne swa he him ær toweard sæde 
38.30.69: ne wæs þæt þonne nahwæðer ne on heora forhtleasnysse ne on unhyldu gelang ac þæt eall ær beforan swa gewitegod wæs and geteohad 
38.30.70: þa hi þa þæra bisceopa men him onfengon and hine bundon 
38.30.71: þa crist cwæð to him hwæt ge comon to me mid sweordum and mid stengum efne swa swa to hwilcum sceaðan faran woldon and ic ælce dæge mid eow sæt and eow lærde and ge me þær ne gegrettan 
38.30.72: ac þæt wæs on þan swa geworden þætte halgum gewritu sceoldon beon gefyllede 
38.30.73: þa hi hine ærest to ðam heahbisceope þe anna wæs haten wæs se anna caiphan sweor þe þi geare bisceop wæs 
38.30.74: wæs þæt se ilca caiphas se ðe ær mid iudeum æt þære geþeahte wæs þa hi ymb þæne hælend spræcon 
38.30.75: and þeaht dydon hu hi hine ateon woldon gif hi his geweald hæfdon hwæðer hi hine acwealdon þe anforleton 
38.30.76: and þus cwædon þes man wyrced maran wundor and mænigfealdran þonne we æfre gesawon 
38.30.77: gif we hine forlætað þonne cyrreð þis folc eall to him 
38.30.78: þa cwæð he caiphas hwæt la ge syndon unwise men 
38.30.79: forhwan nellað ge geþencan þætte þæt is selre þæt an man deað þrowige þonne eal folc forweorðe 
38.30.80: witegade he þæt unwealdene muþe be cristes þrowunge 
38.30.81: sæde soð swa he nyste forðan ðe cristes þrowunge and his lichamlic deað eallum his þam halgum to ecum gode gelamp 
38.30.82: þa eode petrus and þes ylca iohannes se ðe þas halgan drihtnes þrowunge segð feorran æfter þam hælende and gesawon þæt hine man swa gebundenne lædde on þæs bisceopes cafertun þa wæs he iohannes þam bisceope cuð and his mannum eode þa eac on þone cafertun sona æfter him 
38.30.83: þa stod petrus ut æt þam geate and hine nolde se geateweard in lætan þa eode he iohannes eft and gespræc to ðam geatewearde þæt he petrus in lete wæs þæt an mænnen þe þæt geat heold 
38.30.84: þa he þa petrus in eode þa cwæð þæt mænnen to him ac ne eart þu þises mannes gefera þe her oferfangen is þa ætsoc he sona and cwæð þæt he his gefera nære 
38.30.85: þa wæs þær sum fyr onæled þa stodon þæs bisceopes þegnas æt þam fyre and hi wyrmdon wæs þæt weder ceald þa stod he petrus eac þær æt þam fyre mid þam oðrum and hine wermde 
38.30.86: se bisceop þa frægen þone hælend and axode be his þegnum and be his lare hu he men lærde 
38.30.87: þa andswarode he crist him and him cwæð to hwæt ic openlice and undearnunge menn on middanearde lærde and symle þær eower mæst wæs ge on temple ge butan þonne lærde ic eow þær openlice ne ic awiht dearnunge spræc ne min lar awiht deagol wæs 
38.30.88: hwæt frinest þu me þæs frin þæs þam men þe min word and min lare gehyrdon efne þas ylcan men þe her ymbutan standað hi witon hwæt ic hi lærde 
38.30.89: mid þy þe se hælend þas word gecweden hæfde þa sloh þæra bisceopes þegna sum hine ofer þæt wange and him to cwæð to hwan andswarast þu swa þam bisceope 
38.30.90: þa cwæð he crist to him gif ic unteala cwæde geseð þæt mid gewitnysse gif ic þonne teala cwæð hwæt witest þu me forhwan þyrsct þu me 
38.30.91: þa stod petrus æt þam fyre swa ic ær sæde and hine wyrmde þa cwæð heora sum to him ac ne eart þu þises mannes þegen þe her oferfangen is þa ætsoc he swiðe and cwæð þæt he nære 
38.30.92: þa cwæð þæra bisceopes þegna sum him to þe þæs mannes cuþa and geþofta wæs þe petrus ær þæt eare of asloh hwæt ætsacest þu þæs cwæð he ac ne geseah ic þe on þam wyrtune mid him 
38.30.93: þa ætsoc he petrus eft þriddan siðe and mid aþum swor þæt he nahwanan his geferscipes wære ne his naht ne cuðe and þa sona mid þy creow se hana 
38.30.94: he þa gemunde petrus and ofþohte þæt word þe crist ær him to cwæð þæt he him sceolde þriwa wiðsacan ær þan se hana creowe eode þa sona ut þanon and swiðe sare and biterlice weop 
38.30.95: þa sende he annas þone hælend swa gebundenne to caiphan þam his mæge þe þi geare bisceop wæs 
38.30.96: þa wæron þæra sacerda ealdormen ealle gesamnode and þa rædboran þæs folces 
38.30.97: and ymbe þæt þeahtedon hu hi þurh swilce lease gewitnysse þone hælend to deaðe gedeman mihton 
38.30.98: and hine læddon on þæt heora gemot beforan him eallum 
38.30.99: and eodon mænige lease gewitan forð 
38.30.100: and him mænigfealde leasunge onsædon 
38.30.101: þa aras se ealdorman þæra sacerda and him cwæð to forhwan ne andswarast þu þisum mannum þe þe þas þing onsecgað 
38.30.102: þa swigade he crist and heora nænigum nane worde ne andswarode þæs hi him onsædon þa cwæð se ealdorman eft to him ic þe halsige þurh lifigendne god þæt þu us secge hwæðer þu si se gehalgoda sunu þæs ælmihtigan godes 
38.30.103: þa cwæð he crist to him efne þu cwæde swa hit is and for soð ic eow secge cwæð he þætte þæt nu hwænne gelimpeð þæt þæt ge geseoð mannes sunu sittende on þa swyðran healfe þæs ælmihtigan fæder and on heofonas wolcnum on middaneard cumende 
38.30.104: mænde he hine sylfne 
38.30.105: þa hi þa þas word gehyrdon þa wæs se bisceop to ðæs eorre þæt he slat his sylfes hrægel him on and cwæð to eallum þam gemote hwæt we nu gehyrað hu he gode yfelsacað hwilc þearf is us nu oðere gewitnysse 
38.30.106: ac cweþað hu eow þince þæt we him deman sculun þa cwædon hi ealle þæt he wære deaðes scyldig 
38.30.107: and spuwon heora spatul on his anwlitan and mid heora handum on his neb slogon and him mænig edwit and mænigfealde bysmornysse dydon 
38.30.108: and hine heton þurh bysmornysse witegian hwa þæt wære þe hine þonne sloge 
38.30.109: and he drihten þæt eall swiðe mildheortlice for mancynnes lufan geþolode 
38.30.110: adducunt ergo iesum ad pilatum in pretorium hi þa læddon hine ealle swiðe ær on meriene to pilates domerne þæs þe iudea gerefa wæs noldon þa þider in to pilate gangan forðam heora eastertidum ac wæs þæt heora þeaw þæt hi næfre noldon on þa tid on ænig þæra huseærnda gangan þe hæþenes cynnes mann inne wæron þy læs hi þurh þæt besmitene wæron 
38.30.111: þa wiste he pilatus þæt 
38.30.112: eode þa ut to him and him to cwæð hwæt witað ge þysum men forhwan oncunnan ge hine 
38.30.113: þa cwædon hi gyf he nære synnig and forworht þonne ne læddon we hine na hider to ðe ne þe ne sealdon 
38.30.114: þa cwæð he pilatus neomað ge hine þonne and ateoð swa eower æ eow bebeode þa cwædon hi iudeas nis us þæt alyfed þæt we ænigne man on þas tid acwellan moton 
38.30.115: sceolde þæt word beon gefylled þæt he drihten sylf cwæð ær þætte iudeas sceoldon þa ðe æfter his lichamlicre gebyrde his agene leode wæron þæt hi hine sceoldon hæþenum mannum to cwale gesyllan swa hi þa gedydon 
38.30.116: forðan pilatus and þa his þegnas þe hine hengon þæt wæron ælþeodisce menn romanisces cynnes 
38.30.117: forðan romane wæron þa gyt ealle hæþene ge fæla geara æfter þan 
38.30.118: þa eode pilatus on his domern and het lædan þone hælend in to him cwæð him þa to eart þu iudea cyning 
38.30.119: þa cwæð se hælend him to andsware frinest þu þises hwæðer þe þines þances þe þe oðre men be me sædon þæt ic heora cyning beon sceolde 
38.30.120: þa cwæð he pilatus to him nat ic þe onsundran nænigne incan to ac þine agene leode and þas bisceopas þe synnigne secgað and to ðan hider brohton þæt ic þe sceolde hatan acwellan sege me hwæt þu dydest 
38.30.121: þa andswarode him se hælend and him to cwæð regnum meum non est de mundo hoc he cwæð gif min rice of þisum middanearde wære þonne campedon mine þegnas for me þæt ic nære iudeum on geweald geseald ac wite þu be þan þæt min ric næs heonan 
38.30.122: þa cwæð pilatus eart þu cyning þe ne eart cwæð him to se hælend hwæt þu þæt segest þæt ic cyning sy to þan ic com hider on middaneard þæt ic wolde mancynne soð and riht cyðan forðan ælc þæra manna þe soð and riht lufað ælc þæra min word and mine stemne gehyrað 
38.30.123: þa þa pilatus þas word gehyrde þa eode he eft ut to iudeum and him to cwæð ne gemet ic ænigne incan on þisum men 
38.30.124: ic þonne wat þæt þæt is eower gewuna and eower þeaw þæt ic eow anum men feorh forgyfe on þas tid willað ge þonne þæt ic þisum eowrum cyninge feorh forgyfe 
38.30.125: wiste he pilatus genoh geare þæt iudas for æfstum anum hine hatedon 
38.30.126: þa clypodon hi ealle and cwædon þæt hi noldon þæt him man feorh forgeafe ac bædon þæt he barraban feorh forgeafe wæs þæt swiðe yfel sceaða se barrabas 
38.30.127: and scinlæce wæs þær on þa ylca tid on bendum 
38.30.128: þa eode pilatus þa eft inn and het þone hælend swiðe swingan 
38.30.129: and þa his þegnas geworhton and gewundon þyrnene beah 
38.30.130: forðan ðe þæt bið cyninga þeaw and casera þæt hi oft habbað gyldene heafodbend ymb heora heafod 
38.30.131: and þæt bið cyninga wisa þæt hi beoð mid reade godwebbe gegerede 
38.30.132: þa genamon hi forðan tacne gegeredon hine eac to bysmere mid reade hrægle swiðe yfellice 
38.30.133: and him to hospe and to edwite gebyoton and hi þurh bysmernysse hine grettan and þus cwædon aue rex iudeorum wes hal þu iudea cyning and him spiwon on þone anwlitan and mid heora handum ofer þæt wange slogon 
38.30.134: and he se heofonlica cyning þæt eall swiðe geþyldelice abær for mancynnes lufan and hælu 
38.30.135: þa eode pilatus eft ut to iudeum and him to cwæð ecce adduco uobis eum foras nu gyt ic hine hate lædan cwæð he hider ut ætforan eow þæt ge þe gearor witon þæt ic nænigne incan on him ne gemette 
38.30.136: þa eode se hælend ut beforan iudas hæfde him þone þyrnene beah on heafde and mid readan hrægle gegered wæs 
38.30.137: mid þam ðe hi hine gesawon swa bismerlice geteonodne þa wæron hi þæs swiðe glæde and þa sona ealle anmodlice clypodon and þus cwædon crucifige crucifige ho hine man hraðe ho hine man hraðe 
38.30.138: forþi he is deaðes scyldig 
38.30.139: þa cwæð pilatus neomað ge hine þonne and ahoð nat ic hwæt ic him witan sceole 
38.30.140: þa andswarodon him iudeas and þus cwædon we habbað rihte æ and þonne æfter þære æ bebode he sceal þrowian forþan ðe he sægð þæt he si godes sunu 
38.30.141: þa pilatus þas word gehyrde þæt hi sædon þæt he wære godes sunu þa wæs he swiðe forht geworden 
38.30.142: and þa eode eft inn on þæt his domern and befran þa þone hælend and him to cwæð unde es tu hwanon eart þu þa nolde crist him nan word andswarian 
38.30.143: þa cwæð he pilatus to him forhwan nelt þu sprecan to me ac þu nast þæt ic hæbbe þa mihte þæt ic mæge þe hatan acwellan swa þæt lif forgifan swa hwæþer swa ic wille 
38.30.144: þa andswarode him se hælend and him to cwæð nafast þu ænigne mihte wið me buton þe sy ufan seald 
38.30.145: þa þohte pilatus þæt he wolde hine forlætan and him feorh forgyfan sona swa iudeas þæt ongeaton þa cwædon hi þæt he nære caseres freond buton he hine acwellan hete 
38.30.146: þa gesæt he on his heahsetle het him þa bæran wæter to and þwoh his handa and cwæð to iudeum witað ge cwæð he þæt ic wille beon þises mannes blodes unscyldig and his deaðes 
38.30.147: þa cwædon hi sona ealle si his blod and his blodes wracu ofer us and ofer ure bearn 
38.30.148: bædon hi him sylfum swiðe unglædlicre bene swa hi syððan eall unlædu and yrmþu begeaton 
38.30.149: þa cwæð he pilatus ecce rex uester her is eower cyning 
38.30.150: ateoð hine swa ge willun 
38.30.151: cwædon hi nim hine þonne and hat hine ahon þa cwæð he pilatus hwæt ic þonne eowerne cyning hate ahon cwædon hi iudeas nabbað we ænigne cyning buton casere 
38.30.152: ne gemundon hi þa unlæde þætte drihten heora cyning beon sceolde se þe ealra cyninga cyning is 
38.30.153: þa het pilatus his þegnas þæt hi þone hælend ahengon and on rode genæglodon 
38.30.154: heo þa genamon hine and læddon to ðære stowe þær hi hine ahon sceoldon 
38.30.155: ge he efne sylfa wegges sticce þa rode oferbær þe hine man eft on aheng and hi þa hengon hyne on þam clife þe hi heton golgoðða 
38.30.156: and twegen sceaðan his on twa healfe and hine crist onmiddan 
38.30.157: þa awrat pilatus sum gewrit and het on þa rode genæglian wiðufan his heafod wæs þæron awriten iesus nazarenus rex iudeorum her is ahangen se nazarenisca hælend se is iudea cyning 
38.30.158: þis gewrit ræddon mænige iudea forþan seo stow wæs neah þære ceastre þær he ahangen wæs wæs hit awriten on þreo geþeodu on ebreisc and on leden and on grecisc 
38.30.159: þa cwædon iudea ealdormen to pilate ne writ þu þæt gewrit swa þæt he sy iudea cyning ac þæt he sylf sæde þæt he heora cyning wære 
38.30.160: þa cwæð pilatus quod scripsi scripsi þæt ic þær wrat þæt sceal beon awriten 
38.30.161: þa genamon þa cempan syððan hi hine ahengon hæfdon his hrægel and hit on feower todældon feng ælc to his dæle buton his tunecan anre seo wæs syllice geworht næs na gesiwod ac wæs eall on anum gewefen 
38.30.162: þa cwædon hi ne sliten we þas tunecan ac uton hleotan hwilc ure hi age wæs þæt to þan swa gedon þæt þæt gewrit sceolde beon gefylled þe be ðam awriten wæs diuiserunt sibi uestimenta mea et super uestem meam miserunt sortem hi todældon him min hrægel and hi sendon hlott ofer mine gegyrlan 
38.30.163: þa stod þær big þære rode maria his lichamlice modor and hire sweostor maria cleophe and þonne gyt þridde maria seo magdalenisce and þæt sar gesawon þæt him æteowed wæs 
38.30.164: mid þy ðe se hælend þa geseah his modor standan and his þone leofan þegen þe he onsundran lufade 
38.30.165: þæt wæs þes ylca iohannes se ðe þas halgan drihtnes þrowunge æfter þære endebyrdnysse gesette and he sylf his agenum eagum oferseah 
38.30.166: þa cwæð he to hire mulier ecce filius tuus wite þu wif þæt þæt is þin sunu þe ðe big stent 
38.30.167: he cwæð eac to iohanne ecce mater tua wite ðu eac cwæð he þæt þis is þin modor and þu hi þe for modor hafa and he iohannes syððan on his gewealdum hi hæfde 
38.30.168: þa wiste se hælend þæt ealle þa þing wæron gefyllede þe be him gewritene wæron he cwæð þa sitio me þyrsteð 
38.30.169: þa stod þær sum fæt be þære rode þæt wæs mid ecede gefylled þa genamon hi spingan and mid ecede gefyldon and mid ysopan þa wyrt utan befeoldon and him þa up to ræhton 
38.30.170: sona swa se hælend þæs ecedes onbyrigde þa cwæð he consummatum est nu syndon ealle þa þing gefyllede þa ðe æfre fram frymðe middaneardes be me awritene and gewitegode wæron and þa ahylde his þæt halige heafod him on þam swiðran eaxle and his þone wundorlican gast godfæder onsende 
38.30.171: þa eodon þa iudeas to pilate and hine bædon þæt he hete heora sceancan forbræcan þæt hi þe raðor forðferdon forðan þe hi noldon þæt heora lichaman on þam ræstedæge on rode wæron forðan þe þæt wæs swiðe halig and mære dæg mid him and hi þone dæg micelne hæfdon 
38.30.172: þa het pilatus gan þa cempan to and hi þa swa dydon forbræcon þæra sceaðena sceancan 
38.30.173: and þa ða hi to ðam hælende comon þa gesawon hi þæt he wæs þa niwan forðfered and hi ne tobræcon þa na his sceancan 
38.30.174: ac heora an hyne mid spere on þa sidan stang and þær sona blod and wæter ut eode 
38.30.175: he tacnode mid þy hu clæne and hu wlitiglice þises middaneardes leahtras þurh his þa halgan þrowunge aþwegene and adilgade wæron 
38.30.176: and eac þæt gewrit sceolde beon gefylled þe be him gesungen wæs 
38.30.177: uidebunt in quem transfixerunt hi lociað nu on ðone þe hi ær on ðære rode sticedon 
38.30.178: þæt byð on domesdæge þonne he drihten on him sylfum wile æteowian eall þa sar and uneaðnysse þe he æfre for mancynnes lufan aræfnade 
38.30.179: and þonne eall eorðan cyn ofer hine sarlice heofað and wepað 
38.30.180: þa efne on ða tid þe se hælend forðferde þa com þæder sum rice mann and æðele fram abarimathia þære ceastre wæs his nama ioseph folgade he ær þam hælende and wæs his discipulus and þa eode he sona deagollice for iudea ege to pilate and hyne bæd þæt he him forgeafe þæs hælendes lichaman þæt he hine moste of þære rode adon þa alyfde pilatus þæt 
38.30.181: þa com eac þyder sum mære mann þæs nama wæs nichodemus se brohte þam hælende sume siðe hundteontig punda deorwurðra wyrta 
38.30.182: and hi þa genamon þæs hælendes lichaman and hine of þære rode ahofon and hine swiðe clænlice aþwogon and mid deorwurðum smyrenyssum gesmyredon and hyne þa mid clænre scetan bewundon 
38.30.183: swa swa mid iudeum þeaw wæs þæt man þæra ricra manna lichaman mid deorwurðum wyrtum smyredon þy læs hi brosnudon oððe stincan sceoldon 
38.30.184: þær wæs þa bynnan sum wyrtune sum niwe byrgen of þam stane geworht on ðære næs ær næniges mannes lichama on geset 
38.30.185: þa genamon hi forðam þe seo byrgen swa neah wæs and gesettan þa þæs hælendes lichaman þær inn 
38.30.186: and þa byrgenne utan swiðe mid miclum stane betyndon and behlidon 

38.30.187: nu we gehyrdon secgan men þa leofestan mid hu wundorlicre arfæstnysse and mid hu unasecgendlicra mildheortnysse se ælmihtiga drihten mancynn fram ecum cwealmum and of deofla anwealde alysde and generode 
38.30.188: ac uton we forþan swa swa us micel þearf si mid ealre heortan abrynnysse and mid ealles modes estfulnysse hine lufian and him a unablinnendlice þancian þære micclan lufe þe he to mancynne genam 
38.30.189: to ðan þæt we næfre of ðæra rime getealde weorðan þe he of þisum andweardan dæge þurh his blodes agotennysse of ecere yrmðe to heofona heannyssum and to engla midwiste and alysde 
38.30.190: his sylfes naman to wuldrienne and to herienne on ecum gefean on ecere eadignysse þurh ealra worulda woruld a buton ende amen 

