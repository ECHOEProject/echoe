dominica in ramis palmarum 

passio domini nostri iesu christi secundum matheum 

309.23.1: men ða leofestan þis is ures drihtnes þrowung hælendes cristes æfter matheus gerecednysse 
309.23.2: he cwæð se hælend to his þegnum 
309.23.3: wite ge þæt æfter twegra daga fæce eastron geweorðað and mannes sunu bið geseald þæt he si ahangen 
309.23.4: þa wæron gegaderodeþa witan on ðone cafertun þæs ealdormannes se wæs gecweden caiphas 
309.23.5: and hi þær geðeaht worhton þæt hi woldon þone hælend mid facne beswican and ofslean 
309.23.6: hi cwædon þæt hi noldon on ðam symeldæge þæt don þy læs þæt folc astyred wurde 
309.23.7: þa wæs se hælend on bethania on simones huse þæs licþroweres 
309.23.8: þa eode an wif to him and hæfde an elefæt mid swiðe deorwurðre smyringe and heo hit geat ofer his heafod 
309.23.9: þa gesawon þæt his þegnas and wæron swiðe yrre and cwædon hwæt þeos forspellednys mihte beon wið feo geseald and þearfum gedæled 
309.23.10: þa cwæð se hælend to heom to hwan yrsige ge wið þis wif soðlice god weorc heo wæs wyrcende on me 
309.23.11: þearfan ge habbað symle mid eow ac witodlice nebbe ge me æfre mid eow 
309.23.12: and þeos smyring sceal beon mid minum lichaman on minre byrigenne 
309.23.13: and soðlice swa hwær swa þis godspel bið gebodod on eallum middanearde þær bið gesæd hire gemynd 
309.23.14: þa eode an of ðam twelf apostolum se wæs gecweden iudas scarioð 
309.23.15: and cwæð to ðam ealdormannum and to ðam witum 
309.23.16: hwæt wille ge me sellan and ic eow selle þone hælend 
309.23.17: þa cwædon hi þæt hi woldon him sellan þrittig seolfersticca 
309.23.18: and he ða sohte forð hu he hine beswican mihte 
309.23.19: þa cwædon þa þegnas to ðam hælende hwær wilt þu þæt we gegearwian þe þas eastron 
309.23.20: þa cwæð se hælend gað in ðas ceastre to ðam men and secgað him þæt ic wille wyrcan þas eastron mid him mid minum þegnum 
309.23.21: þa dydon þa þegnas swa him se hælend bebead and gegearwodon him þær þa eastron 
309.23.22: þa soðlice wæs geworden on æfen þæt se hælend sæt æt his gereordum 
309.23.23: and hiom to cwæð soðlice ic eow secge þæt eower an me is to belæwene to deaðe 
309.23.24: þa wurdon hi ealle swiðe geunrotsode and heora ælc cwæð cwyst þu eom ic hit drihten 
309.23.25: he him andswarode and cwæð se ðe his hand deð on minan disce se me selð 
309.23.26: and witodlice hit agæð be him swa swa hit awriten is soðlice þeahhwære wa þam menn þe þurh hine mannes sunu bið geseald betere him wære þæt he næfre mann acenned nære wære 
309.23.27: þa andswarode him iudas þe hine sealde and cwæð cwyst þu eom ic hit drihten 
309.23.28: þa cwæð se hælend þæt þu cwæde 
309.23.29: þa genam se hælend hlaf and hine bletsode and bræc and sealde his þegnum and cwæð to heom onfoð þis and þicgað þis is min lichama 
309.23.30: and he onfeng calice and hine bletsode and gode þancas dyde and sealde his þegnum and cwæð drincað of ðysum ealle 
309.23.31: soðlice þis is min blod to ðære niwan gecyðnysse þæt for mannum bið agoten on forgifnysse synna 
309.23.32: soðlice ic eow secge ne drince ic heononforð of ðysum wincynne ær on ðam dæge þe ic eft drince mid eow niwe win on mines fæder rice 
309.23.33: and þa mid lofsangum gecwedenum hio eodon on ðære dune oliueti 
309.23.34: and þa cwæð se hælend to hiom ealle ge me æswice on ðysse nihte swa hit awriten is swilce man ofslea þone hyrde þonne beoð þa sceap to scacene 
309.23.35: and æfter þam þe ic arise ic eow to cume on galilea þære mægðe 
309.23.36: þa cwæð petrus to him þeah ðe hi ðe ealle beswicen næfre ic þe ne swice 
309.23.37: þa cwæð se hælend to him soð is þæt ic ðe secge þæt on ðisse nihte ær ðan se hana singeð þriwe þu me wiðsacst 
309.23.38: þa cwæð petrus ær ic swelte mid þe ær ic þe aswice 
309.23.39: gelice þam ealle þa þegnas þæt ilce cwædon 
309.23.40: þa com se hælend mid heom on ðone tun se is gecweden gezamani 
309.23.41: þa cwæð he to his þegnum sittað her oððæt ic gange þider inna and ic me þær gebidde 
309.23.42: and hi wæron swiðe geunrotsode 
309.23.43: þa cwæð se hælend to heom unrot is min sawul oð deað anbidað her and waciað mid me 
309.23.44: and he eode and hine gebæd 
309.23.45: and com eft to his þegnum and gemette hi slæpende and cwæð to petre hwi ne mihte ge ane tid wacian mid me 
309.23.46: waciað and gebiddað eow þæt ge ne gangan on costunga witodlice min gast is fus and min flæsc untrum 
309.23.47: and eft he eode and hine gebæd 
309.23.48: and com eft and gemette hi slæpende and heora eagan wæron swiðe gehefegode 
309.23.49: and he þa þriddan siðe eode and hine gebæd 
309.23.50: and þa com eft to his þegnum and cwæð slæpe ge nu eallunga and restað eow 
309.23.51: nu togenealæceð seo tid þæt mannes sunu bið geseald on synfulra handa 
309.23.52: arisað and uton gan 
309.23.53: nu togenealæcð se ðe me belæwð 
309.23.54: þa com iudas se ðe hine sealde and mid him com micel mænigo mid sweordum and mid stengum fram þam ealdormannum asende 
309.23.55: þa cwæð iudas scarioð se læwend swa hwylcne swa ic cysse nimað þone 
309.23.56: and sona he eode to ðam hælende and cwæð wes þu hal lareow and cyste hine 
309.23.57: þa cwæð se hælend to him þu freond to hwan come þu 
309.23.58: hi ða eodon to ðam hælende and hine bundon 
309.23.59: þa petrus ut abræd his sweord and sloh melchum þone þeowan and his swyðre eare of asloh 
309.23.60: þa cwæð se hælend to him gecyr þin swurd on his scæðe soðlice ealle þa ðe onfoð sweorde mid sweorde hi forwurðað 
309.23.61: ac ne wenstu la þæt ic ne mihte biddan minan fæder þæt he me gegearwode ma þonne twelf þusenda weroda engla on fultum to gefeohte 
309.23.62: þa cwæð se hælend to ðam mænigum nu ge comon mid sweordum and mid stencgum and me gegripon and dæghwamlice ic mid eow sæt and lærde eow on minum temple and ge me ne namon 
309.23.63: ac soðlice þis is eall geworden þæt wæron gefyllede þa gewritu þæra witegena 
309.23.64: þa þegnas þa ealle forleton þone hælend and him fram flugon 
309.23.65: and hi ða læddon þone hælend gebundenne to caiphan þam ealdormenn and þam witum 
309.23.66: and petrus wæs feorran fyligende oð ðone cafertun and þær æt ðam geate gesæt mid ðam þegnum þæt he wolde geseon þone ende 
309.23.67: and hi ða sohton ealle lease gecyðnyssa ongean þone hælend þæt hi hine to deaðe gesealdon 
309.23.68: and þær mænige lease cyðeras to eodon 
309.23.69: þa æt nextan comon þær twegen lease cyðeras 
309.23.70: and cwædon þes cwæð ic mæg towurpan godes tempel and æfter þreora daga fæce eft hit getimbrian 
309.23.71: þa aras se ealdor þæra sacerda and cwæð to him ic ðe halsige þurh god þæne lifigendan þæt þu secge us gif þu sy crist þæs lifigendan godes sunu 
309.23.72: þa cwæð se hælend to him þæt þu cwæde soðlice ic secge eow heononforð þæt ge geseoð mannes sunu sittende on ða swiðran healfe godes mægenþrimmes and cumende mid wolcnum on heofonas 
309.23.73: þa sona se ealdorman slat his hrægl and þus cwæð he yfelsacode hwæt beðurfe we nu ofer þis leasra cyðera nu we gehyrdon his yfelsacunga 
309.23.74: ac hwæt is eow geðuht be ðam 
309.23.75: þa andswaredon hi ealle and cwædon deaðes he is scyldig 
309.23.76: þa spætton hi on his ansyne and mid fystum hine swungon sume bradum handum on his neb slogon 
309.23.77: and cwædon sæge us þu crist hwylc is se ðe þa sloh 
309.23.78: and petrus sæt þærute on ðam cafertune and þa eode to him an mennen and cwæð come þu mid þam galileiscan hælende 
309.23.79: and he wiðsoc beforan him eallum and cwæð nat ic hwæt þu mænst 
309.23.80: þa eode þær oðer mænnen to ðære duru and cwæð to ðam þe þærute wæron þes wæs mid þam nazareniscan hælende 
309.23.81: and eft he wiðsoc mid aðswara and cwæð þæt he ne cuðe þone mann 
309.23.82: and æfter lytlum fæce þa ðe þær stodon hi cwædon to petre soðlice þu come mid þam hælende þin spræc þe swutelað 
309.23.83: and he ða gyt ætsoc mid aðsweringe and cwæð þæt he ne cuðe þone man and þa se hana sona creow 
309.23.84: þa wæs petrus swiðe gemyndig þæs wordes þe se hælend cwæð ær ðan se hana singe þriwa þu me wiðsæcst 
309.23.85: and he þa ut eode and ongan wepan swiðe biterlice 
309.23.86: and þa on ærnemerigen hi worhton geþeaht ongean þone hælend þæt hi hine to deaðe gesealdon 
309.23.87: and hi hine þa læddon gebundenne to ðam pontiscan pilate þam gerefan 
309.23.88: þa geseah iudas se ðe hine sealde þæt he wæs fordemed þa wolde he don dædbote and gebrohte þa þrittig seolfersticca þam ealdormannum 
309.23.89: and cwæð ic syngode þa ic sealde þæt rihtwise blod 
309.23.90: and hi cwædon hwæt wilt þu us þæt witen 
309.23.91: and he ða awurp þam seolforsticcan into ðam temple and ut eode and hine sylfne on grine aheng 
309.23.92: and þa ealdormen þa cwædon nis na þis feoh alyfed to donne on ure madmcyste forðan hit is blodes wurð 
309.23.93: þa worhton hi geðeaht and gebohton þærmid an land heore tigelwyrhtum 
309.23.94: þæt land is gecweden acheldemahc forðan ðe hit is blodes land oð ðisne andweardan dæg þearfan on to bebyrgene 
309.23.95: þa wæs gefylled þæt ær wæs gecweden þurh hieremiam þone witegan þæt he sceolde beon geboht mid þrittigum seolfersticcum swa hit ær wæs gewitegod fram israhela bearnum 
309.23.96: þa stod se hælend beforan þam gerefan and he cwæð to him eart þu cyning iudea 
309.23.97: þa cwæð to him se hælend þæt þu cwyst 
309.23.98: and he wæs gewreged fram þam ealdormannum and þam witum 
309.23.99: þa cwæð to him pilatus ne gehyrst þu hu feala ongean þe secgað þas gecyðnesse 
309.23.100: and þu him ne andswarast mid ænigan worde 
309.23.101: þa sceolde se gerefa on ðam symbeldæge forlætan þam folce ænne gebundenne ræpling swylcne hi sylfe woldon 
309.23.102: þa wæs þær an mære ræpling se wæs gecweden barrabbas 
309.23.103: þa cwæð pilatus to ðam folce hwæðerne wile ge þæt ic eow forlæte þe þone hælend se is gecweden crist þe barrabban 
309.23.104: þa bædon hi ealle barrabban and þone hælend forspildon 
309.23.105: þa gyt cwæð se gerefa hwæðerne wille ge þæt ic eow forlæte of ðam twam þa cwædon hi ealle barrabban 
309.23.106: þa cwæð pilatus ac hwæt do ic be ðam hælende se is gecweden crist þa cwædon hi ealle si he ahangen 
309.23.107: þa cwæð se gerefa to heom hwæt dyde he yfeles hi swyðor cleopodon ealle and cwædon sy he ahangen 
309.23.108: þa nam he wæter and þwoh his handa and cwæð beforan þam folce swa unscyldig ic wille beon þyses rihtwisan blodes swa min hand is þises wæteres 
309.23.109: þa andswarode him eall þæt folc and cwædon sy his blod gefah ofer us and ofer ealle ure bearn 
309.23.110: þa forlet he him to barrabban and þone hælend hi swungon and sealdon þæt he wære ahangen 
309.23.111: þa witan ða þæs gerefan onfengon þone hælend on ðam dome and hi gesamnodon to him ealne þone þreat 
309.23.112: þa unscryddon hi hine and befengan hine mid wolcreadan sciccelse 
309.23.113: and sealdon him awundenne beah of ðornum and setton ofer his heafod 
309.23.114: and hreod on his swiðran hand 
309.23.115: and hi gebigdon heora cneowu beforan him and cwædon on bismer wes þu hal cyning iudea 
309.23.116: hi spætton him on and namon hreod and beoton his heafod mid and æfter þan hi unscriddon hine þan sciccelse and hine scriddon his agenum hrægle and gelæddon hine þæt hi hine ahengon 
309.23.117: þa gemetton hi ænne cyreneiscne mannan se wæs on naman symon and hi hine nyddon þæt he nam þa rode and he hi bær to ðære stowe seo is gecweden cwealmstow and heafodbollan stow 
309.23.118: and hi sealdon him win drincan wið geallan gemenged and þa ða he his onbyrigde þa nolde he hit drincan 
309.23.119: þa he ahangen wæs þa todældon hi heom his reaf mid hlote 
309.23.120: þa wæs se cwide gefylled þe wæs þurh þane witegan gecweden diuiserunt sibi uestimenta mea et super uestem meam miserunt sortem 
309.23.121: hie todældan hiom mine reaf and ofer min hrægl hi sendon hlot 
309.23.122: and hi þær sæton and hine heoldon 
309.23.123: and setton ofer his heafod on bismor þis is iudea cyning 
309.23.124: and hi ða ahengon mid him twegen sceaðan oðerne on ða swiðran healfe oðerne on ða wynstran healfe 
309.23.125: and þa forðbigferendan hi yfel sacedon on hine and hrysedon heora heafod 
309.23.126: and cwædon uuah ær þu cwæde þæt ðu woldes towurpan godes tempel and æfter þreora daga fæce eft hit getimbrian gif þu sy godes sunu gehæl þe sylfne and astih of ðisse rode and we gelyfað on ðe 
309.23.127: and eac þæm hi on bismer cwædon 
309.23.128: manige oðre he hale gedyde and hine sylfne he ne mæg gehælan 
309.23.129: gif he isreele cyning is astige nu of ðære rode and we gelyfað him he truwað on god ahredde hine nu gif he wille sæde þæt he beo godes sunu 
309.23.130: eac swilce þa sceaðan þe mid him hangedon him oðwiton þæt he wæs gecweden crist and wæs on rode gesewen 
309.23.131: þa fram þære sixtan tide þystro wæron gewordene ofer ealle eorðan oð ða non tide þa to ðam yferan none 
309.23.132: þa clypode se hælend mid micelre stemne and cwæð heli heli lema zabdani hoc est deus meus deus meus ut quid me dereliquisti 
309.23.133: he cwæð min god min god to hwi forlete þu me 
309.23.134: þa cwædon þa ðe þær stodon and þæt gehyrdon nu he clypað heliam þæt he cume and hine alyse 
309.23.135: þa eode an and nam an fæt and fylde mid ecede and bead him to drincenne 
309.23.136: þa oðre cwædon læt þæt we geseon hwæðer her cume helias nu and hine alyse 
309.23.137: se hælend þa clypode oðre siðe mid micelre stemne and onsende his gast 
309.23.138: and þæs temples wahrift wearð todæled on emtwa and seo eorðe wearð astirod and stanes toburston 
309.23.139: and þa lichaman arison þæra haligra sawla 
309.23.140: and seo mænigo haligra þe ær slepon þa arison and hieodon syððan hi arison geond ealle þa halgan ceastre 
309.23.141: se hundredes ealdorman þa and ealle þa ðe mid him wæron beheoldon þone hælend þa hi gesawon þa eorðbifunge hi him ondredon swiðe and cwædon soðlice þæt is godes sunu 
309.23.142: þæ wæs þæra wifa feala þe on ðone hælend gelyfdon feor þanon of galileum 
309.23.143: þæt wæs maria magdalene and maria seo iacobisce and iosepes modor and zebedeus suna modor 
309.23.144: þa wæs æfen geworden and com svm welig man of abarimathiam þære ceastre se wæs gecweden iosep and he wæs þæs hælendes þegn 
309.23.145: þa eode he to pilate þam gerefan and hine bæd þæt he moste bebyrganþæs hælendes lichaman and he hine him sona ageaf 
309.23.146: and hi ða to ðære rode becomon and þær onfengon þæs hælendes lichaman and hine bewundon onscytan on ðam clænostan and mærestan hrægle þe on middanearde gewurde 
309.23.147: and hi asetton hine in ða byrgenne þe wæs gecorfen on ðam stane 
309.23.148: and þær wæs maria magdalene and seo oðer maria and sæton ofer þa byrgenne 
309.23.149: and þa soðlice on ðone oðerne dæg æfter lytlum fæce þa comon þa ealdormen and þa witan of pharisea to pilate 
309.23.150: and cwædon hlaford we oncnawað nu þæt se swica cwæð to us þæt he wolde on ðam þriddan dæge of deaðe arisan hat heoldan þa byrgenne 
309.23.151: þa cwæð he on eornoste gað to and healdað þa byrgenne oð ðone þriddan dæg þe læs his liorningcnihtas cuman 
309.23.152: and hi þa namon swiðe micelne stan and fortrendon þære byrgenne duru and hi þærofer gesæton 
309.23.153: and hæfdon þæron gebroht þæs hælendes lichaman þe nu leofað and rixað mid fæder and mid sunu and mid þam halgum gaste on ealra worulda woruld soðlice a buton ende amhnamen 

