dominica quarta uel quando uolueris 

56.5.1: gehadedum mannum is swiðe micclum beboden fram gode sylfum þæt hi gelomlice sceolon þæt læwede folc and þæt ungelærede myngian 
56.5.2: and læran þæt hi geornlice to gode and to his halgum gebugan 
56.5.3: and þæt hi eac fram synnum and fram mandædum mid eallum mode and mægene gecyrre 
56.5.4: and þæt læwede folc ah micele þearfe þæt hi swiðe eadmodlice undernyman and wel understandan swa hwæt swa him man to heora agenre ðearfe secgeð 
56.5.5: and ne þince nanum cristenum menn to langsum þæt he gehyre embe cristes mærða secgan and hu we magan eaðust hellewite forbugan 
56.5.6: þæt folc sceal symle beon gewissod þurh þa gehadodan þæt hi cunnan rihtlice heora fulluhtes gescead 
56.5.7: on þære cristnunge þe man deð ær þam fulluhte is swiðe micel getacnung 
56.5.8: þonne se mæssepreost cristnað ærest þæt cild þonne orðað he þriw on an on hit 
56.5.9: þonne hit swa gebyrað on cristes rodetacne and on his ansyne 
56.5.10: and þonne wyrð sona þurh godes mihte se deofol geyrged and utdrifen 
56.5.11: and criste bið infær gegearcod 
56.5.12: and þurh þæs sacerdes halsunge se deofol wurð aflymed fram þære menniscean gesceafte þæt is fram þam menn ðe ær wæs þurh adam forworht 
56.5.13: and þam halgan gaste bið þonne eardungstow on þam menn gerymed 
56.5.14: and þæt sealt þe se sacerd þam cilde on muð deað þæt getacnað godcundne wisdom 
56.5.15: and eallswa se lichama þonne gefelð þæs sealtes scearpnysse swa sceal seo sawl ongitan wisdomes snoternysse 
56.5.16: and þonne se sacerd him ætforan singð credo in deum patrem þonne getrymmað he his geleafan and mid þam geleafan he gescryt and he gewædað his hus 
56.5.17: þæt is þæt he gegearwað his heortan gode on to wunienne 
56.5.18: and þonne se sacerd æthrinð mid his spatle þæs mannes nose and his earan þonne getacnað he mid þam þæt he sceal ægðer ge þurh stenc ge þurh hlyst underfon godcundre halignysse 
56.5.19: and þonne se sacerd smyrað mid þam halgan crisman his breost and his sceoldru þonne befehð he þone mann mid godes scylde þæt se deofol ne mæg ænig his ættrenra wæpna on him afæstnian naðer ne wiðforan ne wiðæftan gif he þanonforð þurhwunað on rihtum geleafan 
56.5.20: þonne is æfter eallum þisum mid rihtum geleafan to efstenne wið þæs fantbæðes georne 
56.5.21: and þurh þa fanthalgunge ðær gewyrð sona godes ælmihtiges midwist 
56.5.22: and þurh þa orðunge þe se sacerd on þæt fant orðað þonne he þone fant halgað sona wurð se deofol þanon afyrsed 
56.5.23: and þonne se sacerd on þæt wæter dæð þone gehalgodan tapor þonne wurð þæt wæter samnunga mid þam halgan gaste þurhgoten 
56.5.24: and eall þæt se sacerd deð þurh þa halgunge þenunge gesewenlice eall hit fulfremeð se halga gast gerynelice 
56.5.25: and þa þreo dyfinga on þam fantbæðe þa getacniað þa halgan þrynnesse þæs fæder and þæs suna and þæs halgan gastes 
56.5.26: þæt is an soð god 
56.5.27: and þæt hwyte rægl þe man þone mann mid befehð þæt getacnað þone gastlican wlite þe se mann habban sceal 
56.5.28: þæt synd þa godan and þa clænan dæda þe he on his cristendome began sceal 
56.5.29: and mid þam crismsmyrelse and mid þam crismclaðe þe man him onufan þæt heafod deð man getacnað þone cristenan cynehelm þe he on heofenum ah gif he þanunforð his cristendom mid rihte gehealt and on rihtum geleafan þurhwunað oþ his ende 
56.5.30: forþan gif he þæt gehealt he bið criste to bearne geteald 
56.5.31: and he bið swiðe wel þes cynehelmes wurðe gif he mid rihte gehyrð his fæder 
56.5.32: þæt his þam heofenlican cyninge 
56.5.33: he is ealra fæder 
56.5.34: and þæt we geswuteliað þonne we singað ure paternoster 
56.5.35: ealswa bealdlice se þeowa clypað and namað on his paternoster his drihten him to fæder swa se hlaford and seo wylen eallswa wel swa seo hlæfdige 
56.5.36: mid gelicum wurðe crist bohte þone kasere and þone rican kyning and þone earming þæt wæs mid his agenum blode 
56.5.37: be þam we magon ongitan and oncnawan þæt we synd ealle gebroðra and eac geswustra þonne we ealle to anum heofenlicum fæder swa oft clypiað swa we ure paternoster singað 
56.5.38: þonne eac æfter þisum bið se man swiðe wel wurðe and him gebyrað þæt swiðe rihte þæt he syððan þicge cristes lichaman and his blod 
56.5.39: forðam þe he byð cristes lima an 
56.5.40: crist is eallra cristenra heafod and ealle cristene menn syndon to cristes limum getealde 
56.5.41: þonne is þæt swiðe micel þearf þæt æghwilc cristenman þæt understande and his cristendom mid rihte gehealde 
56.5.42: se gehealt his cristendom rihtlice se ðe criste mid rihte gehyrð 
56.5.43: þæt bið se ðe his bebodu gehealdeð and deofles unlarum wiðstandeð 
56.5.44: godes agen bebod is þæt man lufige god sylfne mid eallum mode and mid eallum mægene 
56.5.45: and oðer is þæt man lufige his nehstan swa swa hine sylfne 
56.5.46: ælc cristenman is oðres nehsta 
56.5.47: forþam we synd þurh cristendom ealle gebroðra 
56.5.48: ne bebode nan cristenman oðrum buton þæt he wille þæt him sylfum geboden si 
56.5.49: þonne ne misbyt nan mann oðrum 
56.5.50: eall þæt ænig mann oðrum on þysum lyfe gedeð to hearme and to unrihte eall hit sceal him sylfum on ðære toweardan worulde be hundfealdum þingum derian buton he hit ær her on worulde gebete and þæs miltse begite þe he ær wið abealh 
56.5.51: se bið swiðe gesælig þe þis wile underniman and wel gehealdan 
56.5.52: god us ealle getrymme and gestrangige to ure agenre þæarfe swa his willa si a worulde amen 

