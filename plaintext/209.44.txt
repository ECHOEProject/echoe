sermo in festis sancte marie uirginis 

209.44.1: se godspellere lucas sæigð on þyssen godspelle þæt se hælend com into sumen cæstele and sum wif hine underfeng into hire huse þære wæs to name martha 
209.44.2: seo hæfde ane suster þe wæs genæmd maria seo wæs sittende æt ures drihtenes foten and hlyste his worden 
209.44.3: ac martha beswanc and bestuddede þa lichamlice behefðen 
209.44.4: seo stod and cwæð to þan hælende la drihten nis þe na gemynde þæt min suster lætt me anen þenigen 
209.44.5: sæge hire þæt heo me fylste 
209.44.6: se hælend hire andswerede and cwæð martha martha þu eart bisig and gedrefd on feale þingan 
209.44.7: ac anlypig þing is behefe 
209.44.8: maria hæfð gecoren þæt betste dæl þæt hire næfre ne byð wiðtogan 

209.44.9: sume ungelærede mænn wundrigeð hwæt þiss godspell belimpe to þære eadigen marien cristes moder and hwi man æt hire þenunge geræde þiss godspell 
209.44.10: ac us þincð þæt hit rihtlice to hire gebyreð beo þan þe ure larðeawes us doð to understandene 

209.44.11: ðes cæstel þære ure drihten in com betacneð rihtlice þæt synderlice unwæmme mæden maria cristes moder 
209.44.12: for cæstel is geclypod sum heh stepel þe byð mid wealle betrymed swa þæt æigðer oðre bewereð wið unwinen gewinne 
209.44.13: ðyssen cæstele is rihtlice wiðmeten þæt synderlice mæden marie cristes moder 
209.44.14: for heo wæs fæstlice betrymed mid mæigne unwæmmes mægeðhades on lichame and on geðanca swa swa mid strangen cæstelwealle swa þæt hire næfre ne mihte genelæcen nan lichamlic galnysse ne forðen to hire geðanca nan ungelefed hæmeðe 
209.44.15: and forþan þe mægeðhad stranglice mæig wiðstanden þære galnysse þæt hit ne byð þurh þæt oferswiðen 
209.44.16: modignysse gelomen gewinð þa infare 
209.44.17: forþan wæs eadmodnysse stepel on hire and wal þe aferseð ealle modignysse fram þan mægeðhade 
209.44.18: and forþan þe eadmodnysse wiðstant modignysse þæt heo ne byð þurh þæt oferswiðen 
209.44.19: galnysse gelomen gewinð þa infare 
209.44.20: forþan wæs mægeðhades weall on hire þe stranglice aferrseð ealle galnysse fram eadmodnyssen steple 
209.44.21: and swa is mægeðhades weall and eadmodnysse stepel and æigðer mid oðren gestrangod þæt on hire mægeðhade næfre ne mihte gefæstnigen modignysse ne on hire eadmodnysse nan besmitenysse 
209.44.22: ac æfre hire wæs on eadmede mægeðhad and clæne eadmodnysse 
209.44.23: genyme we us þæt godspell to gewittnysse hire mægeðhades and hire eadmodnysse 
209.44.24: ða þa se ængel hire cydde þæt heo cænnen scolde godes sune heo andswerede and acsode 
209.44.25: hwu sceal þiss gewurðen for ic ne cann naht of weres gemane 
209.44.26: gyf ænige mædene þe hæfde gemynt were to underfone and wære gesæd þæt heo scolde sune geberen ne þuhte hit hire sellic ne heo axigen nolde hwu sceal hit gewurðen þæt ic sune gebide 
209.44.27: ac eaðe þeos mihte axigen hwu sceal þiss gewurðen þæt ic sune habbe 
209.44.28: for þeh heo iosepe gehandfæst wære þehhweðere he hæfde anrædlice on hire gemynte þæt heo næfre weres gemænnysse nolde cunnen 
209.44.29: emb hire eadmodnysse we mugen eac secgen 
209.44.30: ða þa se ængel hire brohte gretinge fram heofone rice and gewiterede heo hwu heo wæs þan hælende to moder gecoren and þehhweðere gehealdene mægeðhade and gebletsod ofer ealle wifen heo andswerede mid eadmodnysse 
209.44.31: ic eam drihtenes þenen 
209.44.32: on oðre stowe heo cwæð 
209.44.33: drihten beseh to minre eadmodnysse and þurh þæt me sculen ealle mægðen eadige tellen 
209.44.34: eale hwu heh mæden godes moder 
209.44.35: hwæt mihte beon herre 
209.44.36: eala hwu eadmode moder godes þinen 
209.44.37: hwu mihte heo eadmodlucor andswerigen 
209.44.38: sume næmmeð þone cæstel magdalum þe maria wæs of magdalenisc geclypod 
209.44.39: and þæt becumð wel to þyssere trahtnunge 
209.44.40: for magdalus is stepel geclypod and betacneð eadmodnysse 
209.44.41: here he nis beo name gecyðed ac is gesæd sum cæstel 
209.44.42: and þæt nis na on idel gedon 
209.44.43: for sum cæstel þæt is sunderlic cæstel þæt wæs þæt mæden maria 
209.44.44: for þeh manege oðre habben mægeðhades weall and eadmodnyssen stepel swa þæt heo mædene beon and eac eadmode þehhweðere ne mugen heo gehealde ne mægeðhades modres beon ne bearn geberen swa þeos synderlice dyde 
209.44.45: and forþan heo is rihtlice geclypod sum cæstel þæt is synderlic cæstel 
209.44.46: for heo wæs synderlice moder and mæden swa nan oðer ne mihte ne næfre ma ne mæig 
209.44.47: and þeh hit eall gelumpe þæt ænig hæfde þa geðincðe þæt heo mihte mæden beon and eac cildes moder þehhweðere ne fullcumð næfre nan to þære mærðe þæt heo þone ilca sune gebere oððe ægne his gelica 
209.44.48: forþan rihtlice heo is synderlice se ilca cæstel þær ure drihten in com 
209.44.49: þæt geat þær he inn com þæt is hire geleafe 
209.44.50: for þurh þæt þæt heo þæs ængles worden gelefde hit wearð fullfremod on hire þæt þæt se ængel hire sæde 
209.44.51: ne for þæs hælendes infare næs se cæstel hire mægeðhades ne hire eadmodnyssen gewæmmed 
209.44.52: for he is hælend and na awerdend 
209.44.53: þa awerde þing he gehælð and þa gehale he gefæstneð on strencðe 
209.44.54: his weorc synden swa swa his name sweigð 

209.44.55: sum wif hine underfeng on hire hus þære wæs martha to name 
209.44.56: seo hæfde ane suster þe wæs geclypod maria 
209.44.57: ðas twa gesustre beo þan þe ure larðeawes us cyðeð betacnigeð þa twa lif þe man lætt on rihtwisnysse 
209.44.58: martha þæt geswyncfulle lif þe we one drohtnigeð 
209.44.59: maria þæt ece lif þe we to willnigað 
209.44.60: martha swanc and becarcade to geforðigene þan hælende and his þeowen þa lichamlice behefðen 
209.44.61: maria fæstlice wunede abuten þan hælende and hlyste his worden 
209.44.62: seo studdede emb þa uterlice þing 
209.44.63: þeos oðer þa inweardlice þing gemyndelice besceawode 
209.44.64: swa swa ure hlæfdige is synderlice þæs hælendes moder swa byð eac synderlice on hire gehealdene þa weorc þære twegre lifen þe þas twa gesustre betacnigeð 
209.44.65: on nanre oðre næs marthe studdinge on nanen time swa fullice geforðed toweard gode and toweard his leomen swa on ures drihtenes moder 
209.44.66: ne marien besceawunge ne hire hlystinge to godes worden næs næfre on nanre oðre swa fullice geforðed swa on ure drihtenes moder 

209.44.67: uten nu getrehtnigen marthen weorc and syððen marien sceawunge and swa þæt we hit þæs þe openlucor mugen understanden 
209.44.68: trahtnigen we hwæt oðre halgen wyrceð on marthen wisen and hwæt þeos 
209.44.69: and hwæt oðre halgen behealdeð and hercnigeð on marie wisen and hwæt þeos 
209.44.70: oðre underfoð sumne cume leoflice for þæs hælendes lufe 
209.44.71: ac þeos nænne oðerne cume bute þone hælend sylf na synderlice on oðren herbyrge bute on hire agene innoðe 
209.44.72: oðre bescrydeð sumne hnacodne mid ateorigendlicen reafe 
209.44.73: ac þeos gelichamede godes ungeseowenlicne sune mid clænen and unbesmitenen lichame þe næfre on ecnysse ne seareð ne ne forroteð ac on unwæmme þurhwuneð 
209.44.74: oðre fedeð sumne hungrigne oððe þurstigne mid uterlicen mete oððe drænce 
209.44.75: ac þeos na feorlucor bute of hire agene breostes meolca fedde and fostrode þone þe is god and mann þa þa he wæs on mænniscen gecynde hungrig and þurstig 
209.44.76: and swa swa we hit mugen scortlice belucan ealle þa six mildheortnysse weorcas þe god geopeneð on domesdæige loc hwænne he cweðð 
209.44.77: eall þæt þæt ge dyden anen minre læsten þæt ge dyden me sylfen 
209.44.78: ealla þa ilca heo dyde synderlice and furðerlucor þone ænig oðer na on ænigen oðren lytlen ac on þan sylfen godes sunen 
209.44.79: swa swa leofne gyst heo hine husede and innlice herebyregode 
209.44.80: ðonne he hnacod wæs heo hine bewreah mid lichame and mid reafe 
209.44.81: ðonne he wæs hungrig and þurstig heo hine estlice gefylde mid hire meolca 
209.44.82: on his cildlicen unfernysse heo hine baðede and beðede and smerede and bær and frefrede and swaðede and roccode 
209.44.83: swa þæt man mæig rihtlice beo hire secgen 
209.44.84: martha wæs bisig and cearig emb þa þenunge 
209.44.85: ða þa he wæs genumen and on rode gefestned swa swa on cwarterne gedon 
209.44.86: þær heo com swa swa hit awriten is 
209.44.87: big þæs hælendes rode stod maria his moder 
209.44.88: onmang þyssen þingen heo wæs bisig and gedrefd 
209.44.89: gedrefd heo wæs þa þa heo fleah into egypte for herode kinge þe hire cild wolde fordon 
209.44.90: gedrefd heo wæs þa þa heo understod þæt þæt iudeisce folc wiðsette hire sune to deaðe 
209.44.91: æt þan ænde heo wæs inlice gedrefod 
209.44.92: and swa swa symeon hire hwilen ær gewitegode his slege þurheode hire sawle þa þa heo geseh hire swylcne sune nymen binden and swingan and bespæten his ansene cynehelmigen hine mid þornen earplættigen and on rode fæstnigen sweltan and bebyrigen 
209.44.93: beo hire man mæge rihtlice secgen martha martha þu eart bisig and gedrefed on feala þingan 
209.44.94: ne tweonige nane mæn þæt seo gedrefde moder nolde beon gescild wið þære gedrefednysse and þæt hire sune gyf him gewill wære hire gehulpe mid þære godcunden strængðe þe heo on him wyste þe betacneð marie magdalene 
209.44.95: ðæt betacneð þæt martha bemænde to þan hælende þæt heo næfde fultum of hire suster to þan lichamlicen geswynce 
209.44.96: þiss is marthe dæl 

209.44.97: ac hwa mæig swa wurðlice swa hit gebyrede gereccen hwu herigendlice is on þære eadigen cristes moder marien dæl þæt þæt se hælend herede 
209.44.98: syððen hit is swa swa we sæden and betere þone we sæden on þæs hælendes moder marthan geswyncfulle wica þe se hælend naht ne herode 
209.44.99: ac þehhweðere he hit na ne tælde 
209.44.100: hwylc wæs on hire þæt dæl þe maria geceas þe ure drihten herede and cwæð þæt hit selest wære and heo eac eadig for hit næfre hire ne wurde benumen 
209.44.101: eala hwu mycel swotnysse wæs mid þære eadige cwen þa þa se halge gast on hire becom and þæs hecsten mihte heo bescadewode swa þæt heo of þan ilcan halgen gaste wearð bearneacninde 
209.44.102: hwæt wanode hire of godes wisedome þa þa inne hire lutede eall godes wisedom and god sylf on hire innoðe timbrede him sylfen mænnisc lichame 
209.44.103: se apostel paulus cwæð 
209.44.104: on criste synd beclysede godes mihten and his wisedom and ealle þa hord wittes and wisedomes and crist on marien 
209.44.105: and swa is godes mihte and his wisedom and ealle þa hord wittes and wisedomes on marien 
209.44.106: ðeos sæt wel þan hælende æt foten and æt heafde hlystinde his worden 
209.44.107: heo understod ealle þa word þære ænglen and þære herdan and þære tungelwitegan and eac forðen þæs sylfen hælendes and heold gemyndelice on hire heorte 
209.44.108: næfre ær ne æfter nan oðer swa forðlice ne gesmæhte hwu swote is ure drihten 
209.44.109: heo wæs wel beo þæs witegan cwide þurhdrænct mid þære welle godes huse 
209.44.110: and of þan streamen his esten hire wæs wel gescænct 
209.44.111: þæt næs nan wunder 
209.44.112: for innen hire wæs se rihte spryng þære lifes welle 
209.44.113: þærof flowð eall seo fullfremednysse þære twegre lifen þe we embe specað 
209.44.114: emb feala þing heo wæs swa swa martha bisig and cearig 
209.44.115: anlypig þing hire wæs este and gemynde swa swa marian 
209.44.116: for an þing is beheflic 
209.44.117: þa feala þing hire byð wiðtogene 
209.44.118: þæt an hire is belæfd 
209.44.119: forþan we secgeð þæt heo synderlice fullforðede marthen geswyncfulle wica and synderlice heo gehealt þæt seleste marien dæl 
209.44.120: ac hire is marthe dæl benumen 
209.44.121: for heo nis na læng bisig to fostrigen hire sune swa swa cilde 
209.44.122: nu him þenigeð ænglena werod swa swa hlaforde 
209.44.123: nu ne carcað heo to befleon herodes ehtnysse into egypte mid hire cilde 
209.44.124: for he is gestogan into heofone 
209.44.125: and herodes is beflogen his ansyne into helle þeostre 
209.44.126: nu nis heo namare gedrefd for þære iudean ehtnysse toweard hire sune 
209.44.127: for ealle þing him synd underðeodde 
209.44.128: ne sculen na mare þa iudees hire sune swingan ne cwellen 
209.44.129: for he is arisen of deaðe and ne swelt næfre ma 
209.44.130: heonenforð næfð se deað nænne styde on him 

209.44.131: ðuss hire is marthen geswyncfulle lif eall ætbroigden 
209.44.132: and to hire freome hire is marie dæl belæfd þæt hire næfre ne byð benumen 
209.44.133: for heo is up ahafen ofer ænglene werod 
209.44.134: and eall hire wille hire is geforðed on godnysse 
209.44.135: for heo gesihð hire sune eall ealswa he is neb wið nebb 
209.44.136: and wuneð on ecere blisse mid him 

209.44.137: ðiss is þæt seleste dæl þæt hit næfre ne byð hir wiðtogen 
209.44.138: þæs dæles us geunne god þurh hire þingunge þæt we beon dælnymende þurh his mildheortnysse 

