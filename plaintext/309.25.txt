de parasceue 

309.25.1: hwæt se ælmihtiga drihten wæs symle gemyndig his þære unasecgendlican mildheortnysse and þære unawendedlican lufan þe he to mancynne genam þa he heo ærest æt frymðe wlitige and wisfæste gesceop and geworhte 
309.25.2: and nu eft on ðas halgan tid and on ðysum andweardan dæge heo swiðe arfæstlice and swiðe wundorlice mid his þam deorwurðan blode of deofla anwealde and fram ecum cwealmum and witum alysde and abohte 
309.25.3: forðan ealle þa halgan heahfæderas and witegan þa ðe on ðære ealdan æ wæron to his tocyme hopedon and hihtan 
309.25.4: forðan ðe hi wistan þæt heo sceoldon on ðysum dæge weorðan alysde þurh hine 
309.25.5: witegedan heo hine forðan toweardne and eac swilce mid halgum dædum and mid mænigfealdum weorcum becnedan and tacnedan 
309.25.6: enoch se halga witega se ðe ær ðam micclan flode wæs and wearð on lichaman lifigende of ðysum life alæded on manegum þingum he hine þa iu toweardne sæde and wrat 
309.25.7: abraham se halga heahfæder þysne þonne tima dæg on unarimedum þingum ge mid wordum ge mid dædum toweardne wyscte and wiste 
309.25.8: and ealra swiðost mid þære dæde þe he wolde his agenne sunu and his bearn gode to gecwemum lace on timbre acwellan and onsecgan 
309.25.9: to tacne þæs þe godfæder sende his þone eadigan sunu hider on middaneard 
309.25.10: and se ða swiðe hyrsum gewearð and eadmod his fæder 
309.25.11: oððæt seo tid com þæt he to þysum andweardan dæge for ealles mancynnes hælu and lufan lichamlice deað geðrowade 
309.25.12: swylce eac moyses se godeleofa heahfæder on eallum þam þingum and farum þe he be godes hæse ferde 
309.25.13: and þæt godes folc of egypta þeowdome alesde and alædde and egypta duguðe fordyde 
309.25.14: and heora cyning and heretogan ealle fordilgade on ða anlicnysse þe se ece godes sunu on ðas halgan tid mancynn alysde to ecum life and friðe 
309.25.15: and deofles mihte her on worulde forbræc and hine þa on hellewitu and on ecere ermða grundas geband and geniðrade 
309.25.16: nis þæt þonne æniges woruldmannes gemet to asecgenne and to areccenne hu mænige gode and godeleofe on ðam cynne syððan gewurdan 
309.25.17: þa ðe his tocymes andweardnysse wysctan and wilnedan 
309.25.18: and ful gearwe toweard wistan þæt se lifigenda godes sunu wolde cuman hider on middaneard mancynne to helpe and to genere swylce eac to lare and to lifes bisene 
309.25.19: syððan he ða þysne middaneard þurh þæs eadigan heahengles bodunge sancte gabriheles and þurh þæne unwæmman innað sancta marian gesoht hæfde 
309.25.20: he ða on manegra wundra tacnum and weorcum on ðysum middanearde ascan beorhte swa we oft and gelome secgan gehyrdon 
309.25.21: and þa æfter þan þe he hæfde unrim manna gehæledre and geclænsedra and deaddra awehte 
309.25.22: þæt he on ðam dæge þe nu ær fif nihtum wæs com nu ætforan eastran mid micclum herge lof singendra and herigendra manna to hierusalem 
309.25.23: and þær þas fif niht mænige searwe and sætunge adrah æt ðam unlædum bocerum iudan 
309.25.24: and he þa georstandæg to manna fotum onhnah and his discipula fet þwoh 
309.25.25: and he hi æfter þan godfæder bebead 
309.25.26: swylce he him eac his þa halgan þrowunge and þa wundorlican ærist and þa eadigan upastigennysse and ealle þa þing þe he wolde and geteohhod hæfde þæt be him geweorðan sceolde ealle he ða sweotolum wordum sæde and mynegade 
309.25.27: swa swa sanctus iohannes se eadiga godspellere se ðe cristes boca þæne feorðan dæl awrat gerynelicum wordum sægeð be ðære halgan drihtnes þrowunga hu þæt geworden wære 
309.25.28: and hu he his þegnas godfæder bebead and þus cwæð fæder min þa ðu me sealdest ealle ic ða geheold on ðinum naman ne forwearð þæra ænig buton þæt forwyrde bearn an þætte halige gewritu sceoldon beon gefylled 
309.25.29: nu ic heo þe bebeode 
309.25.30: ne bidde ic þæt þu heo of ðysum middanearde ado ac ic bidde þæt þu heo on soðe gehealde 
309.25.31: and næs na þæt ic for ðas ane gebidde ac ic for ealle þa þingie þa ðe þurh heora lare on me gelefað 
309.25.32: þæt þu heo ealle on lufan and on annysse gehealde and getrymme 
309.25.33: sægeð oðer godspellere þæt he crist þa eode æfter þan þe he þas word þus gecweden hæfde and þa his discipulas mid him on sumne tun þe man het gezemani and þa cwæð to ðam his þegnum sittað ge her and bidað oðþæt ic me gegange to sumre stowe gebiddan 
309.25.34: and þa genam he heo ane mid him þæt wæs petrus and iacobus and iohannes 
309.25.35: and heo þa lædde on sumere stowe and him to cwæð sustinete hic et uigilate mecum bidað ge her he cwæð and waciað mid me 
309.25.36: and þa eode þærrihte big and on his andwlitan forð hnah and mancynnes synne wið ælmihtigne fæder þingade 
309.25.37: and þa eode eft to ðam his discipulum þrym and heo þa gemette slæpende þa cwæð he to petre forhwan ne mihtan ge ðas ane tid wacian mid me 
309.25.38: efne swa he cwæde þu beotadest ær þæt þu woldest þin feorh for me settan and nu ne miht aberan þæt þu ane hwile mid me wacie 
309.25.39: þa wæs þriwa þæt he swa fram him eode to ðam gebede and þonne symle heo eft slæpende gemette 
309.25.40: wæron heora eagan gehefegode æghwæðer ge for þære micclan wacunge þe hi ær to ðam heora eastortidum wacedon ge eac oðre gedda for ðære micclan wyrde þe heom toweard wæs 
309.25.41: þa æfter þam eode he to ðam his discipulum þær hi ealle wæron and hi ða eodan swa swa sanctus iohannes sægeð ofer þone burnan þe cedron hatte on ænne wyrtun innan 
309.25.42: wiste he se unlæda iudas se ðe hine to deaðe belæwed hæfde þæt he crist gelomlice on ðære stowe mid his discipulum wæs 
309.25.43: lærde þa forðan iudea ealdormenn and heora sacerdas þæt heo hine þær oferfon heton 
309.25.44: and þa geðingade and gerædde wið heo þæt heo him gesealdon þrittig scillinga wið ðan þe he hine him belæwde 
309.25.45: he ða genam micel werod mid him se ungetreowa iudas þæra bisceopa men and þæra pharisea 
309.25.46: and þam soðan hlaforde aswac ælmihtigum drihtne and na þam hlaforde swa swiðe swa him sylfum 
309.25.47: ferde þa mid þam werode sona on forewearde niht þider mid leohtfatum and mid stengum 
309.25.48: and hi ealle gewæpnode wæron efne swa swa hi to gefeohte feran sceoldon 
309.25.49: þa wiste se hælend eall þa þing þe be him toweard wæron 
309.25.50: and forðan he sæde his þegnum þæt þa men þiderweardes ferdon and þær þa ætrihtes wæron þa ðe hine onfon sceoldon 
309.25.51: ge he efne him sylfa heom togeanes eode þa heo þa him to coman þa cwæð he to heom quem queritis hwæne secað ge 
309.25.52: þa cwædon heo we secað þone nazareniscan þa cwæð he crist to heom ic hit eom þa stod he iudas mid þam mannum þe he þær lædde 
309.25.53: þa sona þæs þe he crist to heom eallum þæt an word gecwæð ic hit eom þa ne mihte heora ænig for ðam anum worde ætstandan ac hi ealle onbecling feollan þæt hi on eorðan lagon 
309.25.54: wæs on ðan swa cuð þæt he hi ealle mid ane worde on ece forwyrd sendan mihte gif he wolde 
309.25.55: ac he þæt eall for manna lufan geðyldelice abær þa hi ða eft arison 
309.25.56: þa befran he crist heo eft hwæne heo sohton þa cwædon heo efne swa heo ær cwædon we secað hælend þone nazareniscan 
309.25.57: þa cwæð he ic eow secge þæt ic hit eom gif ge þonne me seceð forlætað þonne þas mine geferan gangan to ðæs þe hi willen 
309.25.58: wolde he þæt þa word wæron gefylled þe he ær on ðam gebede cwæð fæder þa ðu me sealdest ne forleas ic heora ænigne 
309.25.59: sægeð oðer godspellere þætte iudas þæt tacen sæde þam mannum þe he þær lædde 
309.25.60: and þæt he þus cwæde to heom þone þe ge geseon þæt ic cysse þonne witað ge be ðan þæt he þæt bið nimað þæne and hine wærlice lædað 
309.25.61: and þa eode he to ðam hælende and hine cyste 
309.25.62: þa cwæð he crist to him amice ad quod uenisti þu freond to hwan come þu hider 
309.25.63: wiste he and geseah þæt inwit þæt on his heortan wæs and hwæt he mid þam cosse wolde 
309.25.64: þa heo hine þa onfengon þa abræd sanctus petrus his sweord sloh þa þæra bisceopes þegna sumne on þæt heafod and him þæt swiðre eare of asloh 
309.25.65: mynte þæt he hine sceolde wyrs astrican gif he mihte 
309.25.66: þa forbead crist him sona þæt gefeoht and het stingan his sweord on scæðe 
309.25.67: and þa genam þæt eare þe þær of aslagen wæs and þam men on þæt heafod asette and he wæs eftsona hal geworden 
309.25.68: þa flugon þa discipulas ealle and þæne hælend forleton efne swa he heom ær toweard sæde 
309.25.69: ne wæs þæt þonne na hwæðer ne on heora forhtleasnysse ne on unhyldu gelang ac þæt eall ær beforan swa gewitegad wæs and geteohhad 
309.25.70: þa heo þa þæra bisceopa men him onfengan and hine bundon 
309.25.71: þa cwæð crist to him hwæt ge comon to me mid sweordum and mid stengum efne swa swa ge to hwylcum sceaðan feran woldon and ic ælce dæge mid eow sæt and eow lærde and ge me þær ne grettan 
309.25.72: ac þæt wæs on ðam swa geworden þæt þa halga gewritu sceoldon beon gefylled 
309.25.73: þa heo hine ærest to ðam heahbisceope gelæddan þe anna wæs gehaten wæs se anna caiphan sweor þe ðy geare bisceop wæs 
309.25.74: wæs þæt se ilca caiphas se ðe ær mid iudeum æt þære geðeahte wæs þa heo ymb þone hælend spræcon 
309.25.75: and þeaht dydon hu heo hine ateon woldon gif heo his geweald ahton hwæðer heo hine acwealdon þe anforleton 
309.25.76: and þus cwædon þes man wyrceð maran wundor and mænigfealdran þonne we æfre gesawon 
309.25.77: gif we hine forlætað þonne cyrreð þis folc eall to him 
309.25.78: þa cwæð he caiphas hwæt ge la syndon unwise men 
309.25.79: forhwan nellað ge geðencan þæt þæt is selre þæt an man deað þrowige þonne eall folc forweorðe 
309.25.80: witegade he þæt unwealdene muðe be cristes þrowunge 
309.25.81: sæde soð swa he nyste forðan ðe cristes þrowung and his lichamlic deað eallum his þam halgum to ecum gode gelamp 
309.25.82: þa eode petrus and þes ilca iohannes se ðe þas halgan drihtnes þrowunge sægð feorran æfter þam hælende and gesawon þæt hine man swa gebundenne lædde on ðæs bisceopes cafertun þa wæs he iohannes þam bisceope cuð and his mannum eode þa eac in ðone cafertun sona æfter him 
309.25.83: þa stod petrus þærute æt ðam geate and hine nolde se geatweard in lætan þa eode he iohannes eft and gespræc to ðam geatwearde þæt he petrus in forlete wæs þæt an mennen þe þæt geat geheold 
309.25.84: þa he ða petrus in eode þa cwæð þæt mennen to him ac ne eart þu þyses mannes gefera þe her oferfangen is þa ætsoc he sona petrus and cwæð þæt he his gefera nære 
309.25.85: þa wæs þær sum fyr onæled þa stodon þæs bisceopes þegnas æt ðam fyre and heo wermdan wæs þæt weder ceald þa stod he petrus eac þær æt ðam fyre mid þam oðrum and hine wermde 
309.25.86: se bisceop þa befran þone hælend and axode be his þegnum and be his lare hu he men lærde 
309.25.87: þa andswarode he crist him and him cwæð to hwæt ic openlice and undearnunge men on middanearde lærde and symle þær eower gesamnung mæst wæs ge on temple ge buton þonne lærde ic heo þær openlice ne ic awiht dearnunge spræc ne min lar awiht deagol wæs 
309.25.88: hwæt frinest þu me þæs frin þæs þam men þe min word and mine lare gehyrdon efne þas ilcan men þe her ymbutan standað heo witan hwæt ic heo lærde 
309.25.89: mid þy þe se hælend þas word gecweden hæfde þa sloh þæra bisceopes þegna sum hine ofer þæt wange and him to cwæð to hwan andswarast þu swa þam bisceope 
309.25.90: þa cwæð he crist to him gif ic unteala cwæde geseð þæt mid gewitnysse gif ic þonne teala cwæð hwæt witest þu me forhwan þyrscest þu me 
309.25.91: þa stod petrus æt þam fyre swa ic ær sæde and hine wermde þa cwæð heora sum to him ac ne eart þu þyses mannes þegen þe her oferfangen is þa ætsoc he swiðe and cwæð þæt he nære 
309.25.92: þa cwæð þæra bisceopes þegna sum him to þe þæs mannes cuða and geðofta wæs þe petrus ær þæt eare of asloh hwæt ætsacst þu þæs cwæð he ac ne geseah ic þe on ðam wyrtune mid him 
309.25.93: þa ætsoc he petrus eft þriddan siðe and mid aðum swor þæt he na hwanen his geferscipes wære ne his naht ne cuðe and þa sona mid þan se hana creow 
309.25.94: he ða gemunde petrus and ofðohte þæt word þe crist him ær to cwæð þæt he him sceolde þriwa wiðsacan ær þan se hana creowe eode þa sona ut þanon and swiðe sare and biterlice weop 
309.25.95: þa sænde he annas þæne hælend swa gebundenne to caiphan þam his mæge þe þy geare bisceop wæs 
309.25.96: þa wæron þær þæra sacerda ealdormen ealle gesamnode and þa rædboran þæs folces 
309.25.97: and ymb þæt þeahtedon hu heo þurh swylce lease gewitnysse þæne hælend to deaðe gedeman mihte 
309.25.98: and hine læddon on þæt heora gemot beforan him eallum 
309.25.99: and eodon mænige lease gewitan forð 
309.25.100: and him mænigfealde leasunge on sædon 
309.25.101: þa aras se ealdorman þæra sacerda and him cwæð to forhwan ne andswarast þu þysum mannum þe ðe þas þing onsecgað 
309.25.102: þa swigade he crist and heora nænigum nane worde ne andswarode þæs þe heo him onsædon þa cwæð se ealdormann eft to him ic þe halsige þurh lifigendne god þæt þu us secge hwæðer þu sy se gehalgade sunu þæs ælmihtigan godes 
309.25.103: þa cwæð he crist to him efne þu cwæde swa hit is and for soð ic eow secge cwæð he þætte þæt nu hwænne gelimpeð þæt þæt ge geseoð mannes sunu sittende on ða swiðran healfe þæs ælmihtigan fæder and on heofonas wolcnum on middaneard cumendne 
309.25.104: mænde he hine sylfne 
309.25.105: þa heo ða þas word gehyrdan þa wæs se bisceop to ðæs eorre þæt he slat his sylfes hrægl him on and cwæð to eallum þam gemote hwæt ge nu gehyrað hu he gode yfelsacað hwylc þearf is us nu oðere gewitnysse 
309.25.106: ac cweðað hu eow þynce þæt we him deman scylan þa cwædon heo ealle þæt he wære deaðes scyldig 
309.25.107: and spuwon heora spatul on his and wlitan and mid heora handum on his neb slogan and him mænig edwit and mænigfealde bysmornysse dydon 
309.25.108: and hine heton þurh bysmornysse witegian hwa þæt wære þe hine þonne sloge 
309.25.109: and he drihten þæt eall swiðe mildheortlice for manncynnes lufan geðolode 
309.25.110: adducunt ergo iesum ad pilatum in pretorium heo ða læddon hine ealle sona swiðe ær on morgene to pilates domerne þæs þe iudea gerefa wæs noldon þa þyder in to pilate gangan for ðam heora eastertidum ac wæs þæt heora þeaw þæt heo næfre noldon on ða tid on ænig þara huseærenda gangan þe hæðenes cynnes mann inne wæron þy læs hi þurh þæt besmitene wæron 
309.25.111: þa wiste he pilatus þæt 
309.25.112: eode þa ut to heom and heom cwæð to hwæt witað ge ðysum men forhwan oncunnan ge hine 
309.25.113: þa cwædon hi gif he nære synnig and forworht þonne ne læddon we hine na hider to ðe ne ðe ne sealdon 
309.25.114: þa cwæð he pilatus neomað ge hine þonne and ateoð swa eower æ eow bebeode þa cwædon heo þa iudeas nis us alyfed þæt we ænigne man on ðas tid cwellan moton 
309.25.115: sceolde þæt word beon gefylled þæt he drihten ær sylf cwæð þætte iudeas sceoldon þa ðe æfter his lichamlicre gebyrde his agene leode wæron þæt heo hine sceolden hæðenum mannum to cwale gesyllan swa heo þa gedydan 
309.25.116: forðan pilatus and þa his þegnas þe hine hengon þæt wæron elðeodisce menn romanisces cynnes 
309.25.117: forðan romane wæron þa get ealle hæðene ge feala geara æfter þan 
309.25.118: þa eode pilatus on þæt his domern and het lædan þone hælend in to him cwæð him þa to eart þu iudea cyning 
309.25.119: þa cwæð se hælend him to andsware frinest þu þeoses hwæðer þe þines þances þe ðe oðre men be me sædon þæt ic heora cyning beon sceolde 
309.25.120: þa cwæð he pilatus to him nat ic þe onsundran nænne incan to ac þine agene leode and þas bisceopas þe synnigne secgað and to ðan hider brohton þæt ic þe sceolde hatan acwellan sæga me hwæt þu dydest 
309.25.121: þa andswarode him se hælend and him to cwæð regnum meum non est de mundo hoc he cwæð nis min rice of ðysum middanearde gif hit of ðysum middanearde wære þonne campedon mine þegnas for me þæt ic nære iudeum on geweald geseald ac wite þu be ðan þæt min rice nis heonan 
309.25.122: þa cwæð pilatus eart þu cyning þe ne eart cwæð him to se hælend hwæt þu þæt sægest þæt ic cyning sy to ðan ic com hider on middaneard þæt ic wolde mancynne soð and riht cyðan forðan ælc þæra manna þe soð and riht lufað ælc þæra min word and mine stemne gehyreð 
309.25.123: þa he ða pilatus þas word gehyrde þa eode he eft ut to iudeum and him to cwæð ne gemette ic ænigne incan on ðysum men 
309.25.124: ic þonne wat þætte þæt is eower gewuna and eower þeaw þæt ic eow anum men feorh forgife on ðas tid willað ge þonne þæt ic þysum eowrum cyninge feorh forgeofe 
309.25.125: wiste he pilatus genoh geare þæt iudas for æfestum anum hine hatedon 
309.25.126: þa clypedon heo ealle and cwædon þæt hi noldan þæt him man feorh forgeafe ac bædon þæt he barrabban feorh forgeafe wæs þæt swið yfel sceaða se barrabbas 
309.25.127: and scinlæca wæs þær on ða ilcan tid on bændum 
309.25.128: þa eode pilatus þa eft inn and het þone hælend swiðe swingan 
309.25.129: and þa his þegnas geworhtan and gewundan þyrnene beah for cynebænd and him on þæt heafod settan 
309.25.130: forðan ðe þæt bið cyninga þeaw and casera þæt hi oft habbað gyldenne heafod bænd ymb heora heafod 
309.25.131: and þæt bið cyninga wise þæt hi beoð mid reade godwebbe gegerede 
309.25.132: þa genaman heo forðan tacne gegeredon hine eac to bismere mid reade hrægle swiðe yfellice 
309.25.133: and him to hospe and to edwite tolutan and hi þurh bismernysse hine grettan and þus cwædon aue rex iudeorum wes hal þu iudea cyning and him spiowon on ðæne andwlitan and mid heora handum ofer þæt wange slogan 
309.25.134: and he se heofonlica cyning þæt eall swiðe geðyldelice abær for mancynnes lufan and hælo 
309.25.135: þa eode pilatus eft ut to iudeum and him to cwæð ecce adduco uobis eum foras nu get ic hine hate lædan cwæð he hider ut beforan eow þæt ge ði gearwor witan þæt ic nænigne inncan on him ne gemette 
309.25.136: þa eode se hælend ut beforan iudeas hæfde him þone þyrnenan beah on heafde and mid þam readan hrægle gegered wæs 
309.25.137: mid þy þe heo þa hine gesawon swa bismerlice geteodne þa wæron hi þæs swiðe glæde and þa sona ealle anmodlice clypodon and þus cwædon crucifige crucifige ho hine man hraðe ho hine man hraðe 
309.25.138: he is deaðes scyldig 
309.25.139: þa cwæð pilatus neomað ge hine þonne and ahoð nat ic hwæt ic him witan scyle 
309.25.140: þa andswaradon him iudas and þus cwædon we habbað rihte æ and þonne æfter þære æ bebode he sceal deað þrowian forðan ðe he sægð þæt he sy godes sunu 
309.25.141: þa pilatus þas word gehyrde þæt heo sædon þæt he wære godes sunu þa wæs he swiðe forht geworden 
309.25.142: and þa eode he eft inn on ðæt his domern and befran þa þæne hælend and him cwæð to unde es tu hwanon eart þu þa nolde crist him nane worde andswarian 
309.25.143: þa cwæð he pilatus to him forhwan nelt þu sprecan to me ac þu nast þæt ic hæbbe þa mihte þæt ic mæge þe hatan acwellan swa þe lif forgeofan swa hwæðer swa ic wille 
309.25.144: þa andswarode him se hælend and him to cwæð nafast þu nane mihte wið me butan þe sy ufan geseald 
309.25.145: þa þohte pilatus þæt he hine wolde forlætan and him feorh forgeofan sona swa iudeas þæt ongeaton þa cwædon heo þæt he nære caseres freond buton he hine acwellan hete 
309.25.146: þa gesæt he on his heahsetle het him þa beran wæter to and þwoh his handa and cwæð to iudeum witað ge cwæð he þæt ic wille beon þyses mannes blodes unscyldig and his deaðes 
309.25.147: þa cwædon hi sona ealle sy his blod and his blodes wracu ofer us and ofer ure bearn 
309.25.148: bædon heo him sylfum swiðe unlædlicre bene swa hi syððan eall unlædu and ermðu begeaton 
309.25.149: þa cwæð he pilatus ecce rex uester her is eower cyning 
309.25.150: ateoð hine swa ge willon 
309.25.151: cwædon heo nim hine þonne and hat hine ahon þa cwæð he pilatus hwæt ic þonne eowerne cyning hate ahon cwædon heo iudeas nabbað we ænigne cyning butan casere 
309.25.152: ne gemundan heo þa unlæde þæt drihten heora cyning beon sceolde se ðe ealra cyninga cyning is 
309.25.153: þa het pilatus his þegnas þæt heo þæne hælend ahengon and on rode genægledon 
309.25.154: heo þa genamon hine and læddon to ðære stowe þær heo hine ahon sceoldon 
309.25.155: ge he efne sylf wegges stycce þa rode oferbær þe hine man eft on aheng and heo þa hengan hine on ðam clife þe heo heton golgotha 
309.25.156: and twegen sceaþan his on twa healfe and hine crist onmiddan 
309.25.157: þa awrat pilatus sum gewrit and het on ða rode genæglian wiðufan his heafod wæs þæron awriten iesus nazarenus rex iudeorum her is ahangen se nazarenisca hælend se is iudea cyning 
309.25.158: þis gewrit ræddan mænige iudea forðan seo stow wæs neah þære ceastre þær he ahangen wæs wæs hit gewriten on ðreo geðeodu on ebreisc and on læden and on grecisc 
309.25.159: þa cwædon iudea ealdormen to pilate ne writ þu þæt gewrit swa þæt he sy iudea cyning ac þæt he sylf sæde þæt he heora cyning wære 
309.25.160: þa cwæð pilatus quod scripsi scripsi þæt ic þær wrat þæt sceal beon awriten 
309.25.161: þa genamon þa cempan syððan heo hine ahangon hæfdon his hrægl and hit on feower todældon feng ælc to his dæle buton his tunecan anre wæs seo sellice geworht næs na geseowod ac wæs eall on anum gewefen 
309.25.162: þa cwædon heo nelle we na slitan þas tunecan ac uton hleoton to hwylc ure heo age wæs þæt to ðan swa gedon þætte þæt gewrit sceolde beon gefylled þe be ðan awitegad wæs diuiserunt sibi uestimenta mea et super uestem meam meserunt sortem heo todældon him min hrægl and heo sendan hlot ofer mine gegerlan 
309.25.163: þa stod þærbig þære rode maria his lichamlice moder and hire swuster maria cleophe and þonne get þridda maria seo magdalenisce and þæt sar gesawon þæt him æteowod wæs 
309.25.164: mid þy þe se hælend þa geseah his moder standan and his þone leofan þegn þe he onsundran lufode 
309.25.165: þæt wæs þes ilca iohannes se ðe þas halgan drihtnes þrowunge æfter þære endebyrdnysse sægð þe he heo sylfa his eagum oferseah 
309.25.166: þa cwæð he to hire mulier ecce filius tuus wite þu wif þætte þæt is þin sunu þe ðe big standað 
309.25.167: cwæð þa eac to iohanne ecce mater tua wite þu eac cwæð he þætte þæt is þin moder and þu heo þe for modor hafa and he ða syððan iohannes on his gewealdum heo hæfde 
309.25.168: þa wiste se hælend þæt ealle þa þing wæron gefylled þa ðe be him gewitegade wæron cwæð þa sitio me þyrsteð 
309.25.169: þa stod þær sum fæt be ðære rode wæs mid ecede gefylled þa genaman heo spingan and mid ecede gefyldan and mid ysopan þa wyrt utan befeoldon and him þa up to ræhton 
309.25.170: sona swa se hælend þæs ecedes onbyrigde þa cwæð he consummatum est nu syndon ealle þa þing gefylled þa ðe æfre fram frymðe middaneardes be me awritene and gewitegad wæron and þa onhelde his þæt halige heafod him on ða swiðran eaxle and his þone wundorlican gast godfæder onsænde 
309.25.171: þa eodan iudeas to pilate and hine bædon þæt he hete heora sceancan forbrecan þæt hy þe hraðor forðferdon forðan ðe heo noldon þæt heora lichaman on ðam heora restedæge on rode wæron forðan ðe þæt wæs swiðe halig and mære dæg mid him and heo þone dæg swiðe micelne hæfdon 
309.25.172: þa het pilatus gan þa cempan to and heo þa swa dydon forbræcan þæra sceaðena scancan 
309.25.173: and þa heo to ðam hælende coman þa gesawon hi þæt he wæs þa niwan forðfered ne bræcan þa na his scancan 
309.25.174: ac heora an hine mid spere on ða sidan stang and þær sona blod and wæter ut of eode 
309.25.175: tacnode mid þan hu clæne and hu wlitiglice þyses middaneardes leahtras þurh his þa halgan þrowunge aðwægene and adilgade wæron 
309.25.176: and eac þæt gewrit sceolde beon gefylled þe be him asungen wæs 
309.25.177: uidebunt in quem transfixerunt heo lociað nu hwænne on ðone þe heo ær on ðære rode sticedon 
309.25.178: þæt bið on domesdæge þonne he drihten on him sylfum wile æteowan eal þa sar and uneðnysse þe he æfre for mancynnes lufan aræfnade 
309.25.179: and þonne eall eorðan cyn ofer hine sarlice heofað and wepað 

309.25.180: þa efne on ða tid þe se hælend forðferde þa com þyder sum rice man and æðele fram arimathia þære ceastre wæs his nama iosep folgade he ær þam helende and wæs his discipul þa eode he sona deagollice for iudea ege to pilate and hine bæd þæt he him forgeafe þæs hælendes lichaman þæt he hine moste of ðære rode adon þa alefde pilatus him þæt 
309.25.181: þider þa com eac sum mære man wæs þæs nama nichodemus brohte se þam hælende sume siðe hundteontig punda deorwurðra wyrta 
309.25.182: and heo þa genamon þæs hælendes lichaman and hine of þære rode ahofen and hine swiðe clænlice aðwogan and mid deorworðum smyrenyssum gesmyredan and þa mid clænre scetan bewundan 
309.25.183: swa swa mid iudeum þeaw wæs þæt man þæra riccra manna lichaman mid deorwurðum wyrtum smyrede þy læs heo brosnian oððe stincan sceoldan 
309.25.184: þær wæs þa sum wyrtun on ðære stowe þær se hælend ahangen wæs and þær wæs on ðam wyrtune sum neowe byrgen of ðam stane geworht on ðære næs ær nanes mannes lichama geset 
309.25.185: þa genamon heo forðam iudea eastortidum and forðan ðe seo byrgen swa neah wæs gesettan þa þæs hælendes lichaman þærinn 
309.25.186: and þa byrgenne utan swiðe fæste mid miccle stane betyndon and behleonedan 

309.25.187: nu we gehyrdan secgan men ða leofestan mid hu wundorlicre arfæstnysse and mid hu unasecgendlicre mildheortnysse se ælmihtiga drihten manncynn fram ecum cwealmum and of deofla anwealda alesde and generede 
309.25.188: uton we forðan don swa swa us micel þearf is mid ealre heortan meagolnysse and mid ealles modes estfullnysse him on hand gan and him ongan and hine lufian and him a unablinnendlice þancian þære micclan lufan þe he to manncynne genam 
309.25.189: to ðan þæt we næfre of þam getæ getealde wurðan þe he on ðysum andweardan dæge þurh his blodes agotennysse of ecere ermðæ hellewi grundum to heofona heanyssum and to engla midwiste gebohte and alesde 
309.25.190: his sylfes naman to wuldrienne and to hergenne on ecum gefean and on ecere eadignysse þurh ealra wurulda woruld a buton ende amhnamen 

