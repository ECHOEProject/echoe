394.2.1: men ða leofestan þæs myclan domdæges worc bið swiðe egeslic and andryslic eallum gesceaftum 
394.2.2: in þam dæge þa hleoðriendan ligeas forbærnaþ þæne blodgemengdan middangeard and þa þe nu her syndon on myclum gylpe and on unnyttre gesyhðe goldes and seolfres and godwebbes and woggestreona ac we sint nu þam geliccost fortruwode þe he us no to ne cyme 
394.2.3: and on þam dæge gewit sunnan leoht and monan leoht and þa leoht ealra tungla 
394.2.4: and on þam dæge bið dryhtnes rod blode flowende betweox wolcnum 
394.2.5: and in þam dæge bið dryhtnes onsyn swiðe egeslicu and ondryslicu and on þam hiwe þe he wæs þa hine iudeas swungon and ahengon and hiora spatlum him on spiwon 
394.2.6: in þam dæge þa synfullan heofiaþ and wepaþ forþan hie ær noldon hira synna betan ac hie sarige aswæmaþ and in susle afeallað 
394.2.7: in þam dæge beoð blawende þa byman of iiii sceattum þyses middangeardes and þonne ealle arisaþ swa hwæt swa eorþe forswealh and fyr forbærnde and sæ sencte and wildeor fræton and fuglas tobæron eall þæt þy dæge ariseð 
394.2.8: on þam dæge siteð ure dryhten in his þam myclan mægenþrymme and his onsyne ætyweð and his lichoman þonne bið seo wund gesewen þam firenfullum and þam soðfæstan he bið hal gesewen 
394.2.9: and þonne iudeas magon geseon þone þe hie ær cwealdon and hengon 
394.2.10: and se soðfæsta dema þonne demeð ealra manna gehwylcum æfter his sylfes gewyrhtum 
394.2.11: hwæt þonne þinceð þam synfullan þæt noht ne sie þæs hates ne þæs cealdes ne þæs heardes ne þæs hnesces ne þæs leofes ne ðæs laðes þæt hine þonne mæge fram dryhtnes lufan adon and his willan ascadan and nu nellaþ his willan wyrcean nu we eaðe magon 
394.2.12: hwæt la þæt is ofer eal gemet to sceawigenne and to smægenne þæt þa earman fyrenfullan sculon sarige aswæman fram ansyne ures drihtnes and fram his haligra and fram þam wuldre heofona rices and þonne gewitaþ hie in þa tintrego þære ecean helle 
394.2.13: eala hwæt manna mod syndon earmlice aþistrode þæt hie æfre lætan sculon þæt deaþberende dioful hie on unnyttre geswipurnesse hie to þam gedwellan þæt hie synne fremmen and þæs willan ne wyrceaþ þe hie on eorþan gesceop and mid his gaste geliffæste and him ecce lif forgeaf 
394.2.14: la hwæt men him eallinga ne ondrædaþ hu þæt dioful him onstæleð ealle þa unrihtan weorc þe her worhte bioð beforan þære mengeo þæs myclan domes 
394.2.15: la hwæt men him ne ondrædaþ þæt mycle dioful antecrist mid his hellewitum and mid his yrmþum and his þam saran suslum þe him bioþ to edleane hira firena golden 

394.2.16: la hwæt we us ne ondrædaþ þone toweardan ege domesdæges se is yrmþa dæg and earfoða dæg and unrotnesse dæg and cirmes dæg and wanunge dæg and sares dæg and sorges dæg and se þystra dæg 
394.2.17: on þam dæge us bið æteowed se opena heofon and engla þrym and eallwihtna hryre and eorþan forwyrht treowleasra gewinn and tungla gefeall þunorrada cyrm and se þystra storm and þæra liga blæstm and graniendra gesceaft and þæra gasta gefeoht and sio grimme gesyhð and þa godcundan miht and se hata scur and hellwarena dream and þara bymena sang and se brada bryne and se bitera dæg and þara sawla gedal and se deaðberenda draca and diofla forwyrd and se nearwa seaþ and se swearta deaþ and se byrnenda grund and se blodiga stream and mycel fionda fyrhto and se fyrena ren and hæðenra granung and hira heriga fyll heofonwarena mengo and hiora hlafordes miht and þæt mycle gemot and sio reðe rod and se rihta dom and þara feonda gestal and þa blacan andwlitan and bifiendan word and þara folca wop ond se scamienda here and sio forglendrede hell and þara wyrma gryre 
394.2.18: and þonne bið us æghwylc þyllic egesa æteowed 
394.2.19: þær þa fyrenfullan þonne meahton gewiscan þæt hie næfre ne wæren acennede fram hiora fædrum and modrum oððe ælc hiora to dumbum nytenum gewurde 
394.2.20: hwæt him þæt þonne wære leofre þonne eal middangeard mid gestreonum þe heofon behwylfeð 
394.2.21: la hwæt we us ne ondrædaþ þæt we dæghwamlice geseoð beforan urum eagum nu we þam oðrum ne gelyfaþ ure þa neahstan sweltaþ and þonne þam lichoman bið laðlic leger gegyrwed in þære cealdan foldan gebrosnod and þæt læne lic þær gerotaþ to fulnesse and þam wælslitendan wyrmum to æte 

394.2.22: hwæt þæt þonne la bið sarlic sar and earmlic gedal þæs lichoman and þære sawle 
394.2.23: gif þonne se earma innera man þæt is seo werige sawl þe her forwyrht bið and agimeleasedu godes beboda þæt hio þonne æfter þan gedale aslidan scile in þa ecean hellewitu and þær þonne mid dioflum drohtigan in morþre and on mane in susle and on sare on wean and on wurmum betweox deadum and dioflum and on bryne and on biternesse and on fulnesse and on eallum þam witum þe dioflu gearwedon fram þære frymþe þe hie to gesceapene wæron and hie sylfe geearnedon 
394.2.24: ac utan we beon gemyndige ussa sawla þearfe and wyrcen we god on þam dæge þe we ðurhteon mægen 
394.2.25: and forlætan we morþor and man and oferhydyg and æfeste and idel gilp and unrihtwisnessa and unrihthæmeda ærætas and ealogalnesse dysinessa and gedwollcræftas gitsunga and gifernessa leasunga and licettunga tælnessa and twyspræcnessa niðas and nearoþancas and heamolscipas and ealle þa þeawas þe dioflu on him sylfum onstealdon 
394.2.26: ac lufigen we urne dryhten mid ealle mode and mægene and mid eallre usse heortan and hygdo mid ealre soðfæstnesse and snyttro 

394.2.27: lufigen we usse þa nehstan swa swa us sylfe and sin we mildheorte earmum mannum and elþeodegum and untrumum þæt us ure dryhten þurh þæt milde weorþe 
394.2.28: ond þeah ure hwylc wið oðerne gegylte on worde oððe on worce forbere he him þæt liðelice þe læs him god þæt yrre witnige 
394.2.29: swa sylfa cwæð dimittete et dimitetur uobis 
394.2.30: geþrowigen we for ures dryhtnes lufan eall þæt us man to earfeðnessum gedoo her on worulde 
394.2.31: hwæt we behofigað þæt we gemunen hu mycel he for us geþrowode æfter þan þe he menniscum lichoman onfeng mancynne to ecre hælo and us þurh þæt generede of deofles þeowdome and us edhwyrft forgeaf to þam ecean life þe we ær forworhton gif we hit geearnian willaþ 
394.2.32: swa se witiga cwæð dryhten þa gehæleð and hafaþ on heofona rice þa þe her on worulde beoð eaðmode gode and mannum 

394.2.33: hwæt we gehyrað þæt þa beoð for gode eadige and welige þa þe on worulde bioð eaðmode and manþwære 
394.2.34: hwæt we þonne magon be þam witan and ongitan þæt þa beoð for gode earme and unlæde þa þe her on worulde bioð oferhydige and æfestige 
394.2.35: eallra synna sio is gode laþost and ungecwemost forþan þe mancynn ærest þurh þa æfeste wæron on helle besencte and eft þurh mildheortnesse and eaðmodnesse hie wæron þanon alysde of diofles ðeowdome 

394.2.36: la hwæt we behofigaþ þæt we usse earan ontynen and usse heortan to þam godspellican larum þe us man oft beforan sægð and usse lareowas beodaþ and secgaþ 
394.2.37: hwæt we nu on idlum gilpe us mid golde and mid gimmum gearwiaþ and blissiaþ and glædmode beoð swa we wenen þæt we næfre hit forlætan scylen and to seldan mycles urne drihten gemunan and ure sawle þearfe þa þe sculon bion on ecnesse æfter þyssum life mid sawle and mid lichoman in swa hwæðrum swa we her nu geearniaþ 
394.2.38: hæbben we gode hreowe ura synna þeah þæt gelimpe þæt ure hwylc wið oðerne gesynnige on worde oððe on worce þæs þonne bot bið betst 
394.2.39: forþan ne bið næfre se man to þan swiðe synful þæt him symle ne sie sio bot alyfedu 
394.2.40: utan we nu forþan efstan to gode ær þan us se deað gegripe forþan he us swiðe tonealæceð 
394.2.41: and sien we snotre and soðfæste and mildheorte and rummode and rihtwise and ælmesgeorne and clænheorte and fremsume and godfyrhte and larsume and þeowfæste and gehyrsume gode and urum hlafordum and geþyldige godes willan 
394.2.42: and he us þonne þæs to leane forgifeð þæt ece rice þæt us æt frymþe geteohod wæs 
394.2.43: utan we nu efstan to þan þa hwile þe we ura wega wealdan moton þær hie næfre leofe gedalaþ ne laþe gesamniaþ ne næfre dæg ne cymeð æfter dæge ne niht æfter nihte 

394.2.44: ac þær bið ece leoht and blis and ece wuldor and ece gefea mid urum dryhtne middangeardes alysende þæt is efne se ilca god se ðe leofaþ and ricsaþ mid fæder and mid suna and mid þam halgan gaste þam is wuldor and wyrðmynd þurh ealra worulda woruld aa butan ende amen 

