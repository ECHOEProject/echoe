item alia 

331.78.1: leofan menn ðeos symbelnyss þissere cyrcan halgunge is us to gemynde and to mundbyrde and fram godes foresceawunge gesett and gemærsod 
331.78.2: nu sculon we hlystan and understandan be þam andgyte ðe us drihten crist hæfð alæned hu se mæra cyning salomon and se wisesta manna gehwylces þæt forme tempel ærest on hierusalem gode to lofe gehalgode 
331.78.3: swa ure drihten sylf þurh ðone halgan gast him getæhte 
331.78.4: and seo sylfe ben ðe se cyning þærinne æt gode abæd to fulfremednysse stant symle on ælcere cyrcan 
331.78.5: forðan þær man godes lage and cyrclicne regol rihtlice healt þæt seo ben hæfð fullne forþgang æt rihtgeleaffullum mannum 
331.78.6: ða þæt mære hus and seo mycele gefrætwung geendad wæs þa stod se snotra salomon toforan þam drihtnes weofode on gesihðe israhela folces 
331.78.7: and his handa upp ahof wið heofonas ward and ðus cwæð 
331.78.8: eala þu drihten israhela god nis ænig god þin gemaca upp on heofenum ne nyðer on eorðan 
331.78.9: þu gehealdst wiþ ðinum þeowum wedd and wære and mildheortnysse þa ðe gaþ toforan ðe on ealre heortan 
331.78.10: ðu geheolde wið dauide ðinum þeowe ða þing þe ðu him to spræce minon fæder and mid weorcum gefremodest 
331.78.11: and ðes dæg þæt geswutelað 
331.78.12: nu witodlice drihten israela god geheald and gelæst þinum ðeowe dauide þa ðing þe ðu him to spræce cweðende þuss 
331.78.13: ne sceal fram þe afyrsed beon wer toforan me þe sitt a ofer israela ðrymsetl 
331.78.14: swaðeahhweðere gif þine bearn gehealdaþ minne weg þæt hy gan toforan me swa swa ðu eodest on minre gesihðe 
331.78.15: and nu drihten israela god beon þa word getrymede þe þu to ðinum ðeowe minum fæder spræce 
331.78.16: eornostlice þæt ne sy geteald þæt god ofer eorðan ne wunige 
331.78.17: soðlice gif ðe seo heofon befon ne mæg and heofona heofon hu mycele ma mæg þis hus þæt ic her getimbrede 
331.78.18: eac beheald nu to þines þeowan gebede and to his benum 
331.78.19: drihten min god gehyr ðysne lofsang and gebed þe ðin ðeowa gebitt todæg toforan ðe 
331.78.20: þæt ðine eagan beon geopenade dæges and nihtes ofer ðis hus 
331.78.21: be þam huse ðu cwæde þær byð min se halga nama 
331.78.22: hlyst nu leof drihten þis gebed ic ðe on þissere stowe gebidde and eall israela folc 
331.78.23: þæt gif hwylc mann wið oðrum agylte and him að swerian wylle and cume to ðinum halgan huse aþ to swerienne 
331.78.24: hlyst ðu of heofenum 
331.78.25: and dem þinne rihtan dom 
331.78.26: and geswutela ðone scyldigan 
331.78.27: and agyld him æfter his gewyrhtum 
331.78.28: and gerihtwisa ða godan 
331.78.29: and agyld him æfter his rihtwisnesse 
331.78.30: leof drihten gif þin folc wið þe agylte and hit for synnan flihð heora feond and wið hæðene here standan ne mæg oððe ne dear 
331.78.31: gif hy dædbote doð and þinne naman andettað and cuman ðonne on ðin þæt halige hus and hy ðonne to ðe inweardlice hy gebiddan 
331.78.32: gehyr þu hy on heofenum 
331.78.33: and hlyst heora bene 
331.78.34: and forgif heom heora synne 
331.78.35: and syle heom sigefæstnesse 
331.78.36: and gestranga heora mægen 
331.78.37: and gestaðela heora heortan 
331.78.38: and to anrædnysse heora mod getrymm 
331.78.39: and heora agen land heom mildheortlice geahna and geheald 
331.78.40: and gelæd hy on þæt land þe ðu heora fæderum behete 
331.78.41: drihten drihten gif heofen sy beclysed swa þæt hit for folces synnum hrinan nylle 
331.78.42: and hy on þissere stowe to ðe gebiddan 
331.78.43: and on ðinum naman dædbote gefremman 
331.78.44: and hy ðonne fram heora synnum gecyrran for heora geswencednysse 
331.78.45: gehyr þu heora bene on heofenum 
331.78.46: and forgif heom ealle heora synna 
331.78.47: and ætyw heom þene godan weg 
331.78.48: and syle heom ren ofer eorðan swa þu sealdest ðinum folce þe ðine lage heoldan 
331.78.49: drihten gif hunger upp aspringe oððe cwealm 
331.78.50: oððe lyftadl oððe ænig atterbære wyrmcynn 
331.78.51: oþþe ænig feondscipe oþþe mettrumnysse 
331.78.52: oððe man oððe wiccedomas 
331.78.53: oððe wyrignysse oððe ænig þing yfeles þe mannum belimpe 
331.78.54: beo hit eall fram þinum folce afyrsed swa raðe swa hy heora handa mid benum to ðe upp ahebban and heora heortan unðeawas mid andetnysse oncnawan mid synna bote and geswicenysse 
331.78.55: hlyst þu drihten on heofenum 
331.78.56: and gemildsa þinum folce 
331.78.57: and forgif hym riht geðanc and clæne heortan 
331.78.58: swa þu ana canst ealra manna heortan 
331.78.59: drihten syle heom dæghwamlice þinne ege þæt hy ondrædan and lufian þe swa bearn heora fæder 
331.78.60: drihten gif hwa ðas halgan stowe gesece scyldig oþþe ælþeodig neah oððe feorran cuman beo hi gearad for þinum halgan naman and for socne lufan þissere halgan stowe þe ðu sylf gecure þæt þin nama sy gewidmærsod 
331.78.61: and beo ælc friðbena tyþa rihtra bena þara þe to þe clypige þæt eall folc leornige þe to ondrædanne swa swa þin agen folc and understandan þæt þin nama is gecyged ofer þis halige hus ðe ic getimbred hæbbe 
331.78.62: drihten gif ðin folc fare ut to gefeohte on swylcne weg swylc þu hit sende 
331.78.63: and hit to þære halgan stowe gewende 
331.78.64: and heom þærto gebiddan 
331.78.65: syle heom drihten sige of heofenum ealle heora fynd to oferwinnane 
331.78.66: and gif hy for synnum ofercumen beon swa raðe swa hy to ðinre cyrcan cuman and hy þærto gebiddan on þinum naman syle heom rædlicne fultum heora fynd to ofercumene þæt hy oncnawan þæt þu eart ana ælmihtig god 
331.78.67: drihten gif þin folc wið þe agylte 
331.78.68: forþam nis ænig mann þæt ne syngie 
331.78.69: and þu gegremed beo 
331.78.70: and þu geðafige þæt hi beon feondum to gewealde gelædde on þæt land gehæftnunge 
331.78.71: and hy þær dædbote don cweðende drihten we syngodon and wið þe agylten 
331.78.72: and gecyrrað of ealre heortan 
331.78.73: and gebiddaþ to þissere halgan stowe 
331.78.74: gehyr þu drihten heora bene of heofenum 
331.78.75: and forgif heom heora synne 
331.78.76: and send hy to heora agenum earde 
331.78.77: forðam þu eart ana ælmihtig god 
331.78.78: nu drihten god aris on þinre reste 
331.78.79: and send þa bletsunge heofenlices wuldres ofer þas cyrcan and ofer ealne hire ymbhwyrft 
331.78.80: and beon þine sacerdas mid hæle gescrydde 
331.78.81: and þine halgan blissian on godum 
331.78.82: drihten god ne acyr þu þin halige ansyn 
331.78.83: ac gemune dauides mildheortnysse þines þeowes 
331.78.84: ða þa salomon þære cyrcan halgunge and bene gefylled hæfde and mære lac and mycele gode geoffrad ða com þær færinga nyþer astigan heofonlic fyr ofer ða onsægednysse and þa offrunge 
331.78.85: and drihtnes mægenþrymm gefylde þæt hus swa þæt ða sacerdas ne mihton gan inn to þam temple 
331.78.86: and eac ealle israhela bearn gesawen þæt fyr nyþer astigende of heofenum and drihtnes wuldor ofer þæt hus 
331.78.87: and hy feollan ealle afyrhte on eorðan astrehte and ofer þone gestreowedan flor on stane 
331.78.88: and gebædon hy and drihten heredon 
331.78.89: forþam he is soð god 
331.78.90: and his mildheortnys is a on ecnysse 
331.78.91: soðlice þa se cyng salomon and eall þæt folc offredon heora lac toforan drihtne 
331.78.92: and se cyng betæhte innto þære cyrcan twa and twentig þusend oxena and hundtwelftig þusend weþera 
331.78.93: and þa se cyng þæt hus mid þam folce gehalgode 
331.78.94: and þa sacerdas stodon on heora þenunge 
331.78.95: and þa diaconas on organum drihtnes lof sungon 
331.78.96: þa dauid gesette drihten to herienne 
331.78.97: ða gesette salomon se cyng ofer eall his cynerice seofon dagas to halgienne þære cyrcan freols on mycelre myrhþe 
331.78.98: and on þone eahteðan dæg þæt folc ham ferde fægnigende and blissigende for þære mærðe ðe drihten gefremede and geuðe dauide and salomone and eallum his folce 
331.78.99: ða geendade salomon drihtnes hus and ealle his agene gebytlu swa swa he sylf wolde mid gesundfulnysse 
331.78.100: ða soðlice ætywde him drihten sylf on niht and him to cwæð 
331.78.101: ic hlyste ðine gebedu and ic gehyrde þine bene 
331.78.102: and ic geceas ðas stowe me to offrunghuse and to lofe 
331.78.103: nu beoð mine eagan opene and mine earan untynde to þæs gebede þe hine on þissere stowe to me gebitt 

331.78.104: leofan men ealle cyrican belimpað to anre eallswa we ær cwædon 
331.78.105: forþam ealle cristene menn belimpað to criste anum 
331.78.106: and he is heora ealra heafod 
331.78.107: and hy syndon his lima 
331.78.108: and ðonne se dom cymð þonne wurðaþ ealle menn gesomnade to anum godes dome 
331.78.109: and halige menn and cristene sawla wurþað þonne gegæderede to heora heafde anum 
331.78.110: þæt is to criste sylfum 
331.78.111: and a syððan wuniað on ecere myrhþe mid him on heofonlicre cyrcan 
331.78.112: don we nu eac georne swa swa us þearf is 
331.78.113: secan we gelome þa cyrican ðe we nu lichomlice gesecan magon 
331.78.114: and geearnian þurh þæt ðæt we cuman motan to þære ecan ðe us behaten is on heofona rice 
331.78.115: and utan a fulne hiht and fæstrædne geleafan habban on urne drihten 
331.78.116: forþam ne bið hit naht beo þær ænig tweonung 
331.78.117: ac an riht geleafa is georne to healdenne 
331.78.118: þæt is on ænne soðne god þe ealle þing gesceop and geworhte 
331.78.119: and an fulluht is eallum cristenum mannum gemæne 
331.78.120: and þæt mot ure gehwylc rihtlice healdan gif we aht gefaran sculan 
331.78.121: and se gehealt his fulluht rihtlice se ðe gehealt godes beboda 
331.78.122: þonne is ærest þæt forme bebod þæt man lufige god ælmihtigne æfre ofer ealle oðre þing 
331.78.123: and syððan is oðer bebod þæt gehwa lufie his nyhstan swa hine sylfne 
331.78.124: and þæt is þæt ælc riht cristenmann ne beode ænigum oðrum butan þæt he wylle þæt man him beode 
331.78.125: and þæt is swyðe rihtlic and þearflic dom and gode gecweme 
331.78.126: and se ðe þæne dom gehealdeð he geearnað him sylfum witodlice dom þæne betstan æt þam ðe on heofonum leofað and rixað in ealra worulda woruld a butan ende amen 

