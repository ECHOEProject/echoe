de sancto martino confessore 

394.20.1: men þa leofestan magon we nu hwylcumhwego wordum asecgan be þære arwyrðnesse þysse halgan tide and be þære arwyrðan gebyrde and be þam halgan life and forðfore þæs halgan bisceopes þysses eadigan weres þe we nu in andweardnesse his tid weorðiað and mærsiað þe martinus wæs haten 
394.20.2: wæs he gode swiðe gecoren on his þeawum 
394.20.3: wæs he in pannana þære mægðe in woruld cumen in arrea ðam tune 
394.20.4: wæs he hwæðre in italia afeded in ticinan þære byrig 
394.20.5: wæs he for worulde swiðe godre gebyrde 
394.20.6: wæron his fæder and his modor buta hæðen 
394.20.7: wæs his fæder ærest cyninges þegn and þa æt nehstan geþah þæt he wæs tribunus þæt is ealdorman cyninges þegna 
394.20.8: þa sceolde he sanctus martinus nyde beon sona on his giogoðhade on geferræddenne cyninges þegna and he wæs on constantines dæge and þa eft on iulianus dæge þæs caseres 
394.20.9: nalles þæt he his willan on þam woruld folgoðe wære ac he sona on his geogoðe godes þeowdome mycle swiðor lufode þonne þa dreamas and þa welan þysse worulde 
394.20.10: and þa he wæs x wintre þa tihton hine his yldran to woruldfolgoðe and þa fleah he to godes cirican and bæd þæt hine man þær gecristnode þæt bið sio onginnes and se æresta dæl þære halgan fulwihte 
394.20.11: and þa he wæs wundorlice nu on eallum his life on godes þeowdome gecyrred 
394.20.12: þa he wæs xv wintra þa genyddon hie hine his yldran to þan þæt he sceolde wæpnum onfon and on cyninges þegna geferræddenne beon 
394.20.13: ða wæron þreo gear ær his fulwihte þæt he woruldlicu wæpen wæg and he hine hwæðre wið eallum þam healicum synnum geheold þa ðe woruldmen fremmiað in missenlicum þingum 
394.20.14: hæfde he mycle lufan and ealle swetnesse to ælcum men and he wæs geþyldig and eadmod and gemetfæst on eallum þingum on eallum his life 
394.20.15: and þeah þe he þa gyt on læwedum hade beon sceolde and hwæðre he to þæs mycle forhæfdnesse hæfde on eallum þingum þæt he munuclif andgit swiðor lifde þonne sume gehadode men 
394.20.16: wæs he for his arfæstum dædum eallum his geferum leof and wyrð and ondrysne and hie hine ealle mid synderlice lufan lufedon and weorðedon 
394.20.17: and þeah ðe he þa gyt ne wære fullice æfter cierican endebyrdnesse gefullad ac he wæs gecristnod swa ic ær fore sægde hwæðre he þæt geryne þæs halgan fulwihtes mid godum dædum heold and lufade 
394.20.18: he wolde þam winnendum fultumian and earme frefran and hingriendum mete syllan and nacode scrydan and eall ðæt he on his folgoðe begeat eall þæt he for gode sealde butan þære dæghwæmlican andlyfne anre þe he nede on lyfian sceolde 
394.20.19: gemunde he þæt godes bebod þæt he sylfa on his godspelle bebead 
394.20.20: he swa cwæð þæt se godes man ne sceolde be ðam mergendæge þencan ðy læs þæt wære þæt he ðurh þæt ænig þara goda forylde þe he ðonne ðy dæge gedon meahte in weninge hwæðer he eft þæs morgendæges gebidan moste 
394.20.21: men þa leofestan magon we nu þara arfæstra dæda sume asecgan ðe ðes eadiga wer sanctus martinus sona in cnihthade gedyde þeah þe þara godra dæda ma wære þonne hit ænig man asecgan mæge 
394.20.22: and þæt gelamp sume siðe þæt he ferde mid oðrum cyninges þegnum in þa burh þe ambinensis hatte 
394.20.23: wæs þæt in middanwintra 
394.20.24: wæs se winter þy geare to þæs grim þæt efne manige men wæron þæt heora feorh for cyle gesealdan 
394.20.25: þa sæt þær sum þearfa æt ðam burggeate wel neah ðon and se nacoda bæd him þa for gode hrægles on ælmessan 
394.20.26: þa ferdon hie ealle forð be him and heora nænig to him gecyrran nolde ne him ænige are gedon woldon 
394.20.27: þa ongeat he se godes man þæt drihten him þone þearfendan man geheold þæt he him miltsian sceolde þe þara oðera manna nan him arian ne wolde 
394.20.28: nyste þa hwæðre hwæt he him don sceolde forþan þe he nowiht elles hæfde butan his anfealdne gerelan ac eall þæt he ma hæfde eall he þæt ær beforan in gelic weorc ateah and for gode sealde 
394.20.29: geteah þa his seax and genam his sciccels þone þe he him on hæfde 
394.20.30: snað þa þone in tu and þa healfne þam þearfan sealde and mid healfe hine eft besweop 
394.20.31: þa wæron manige men þe þæt gesawon þæt hie hine on þam tældon and besmyredon þæt he swa his anfealdne gyrelan tosniðan sceolde 
394.20.32: sume þonne eft ða ðe beteran modes wæron and ænige lufan to gode hæfdon hie sylfe on þon oncuðon þæt hie swa ne dydon 
394.20.33: and wiston þæt hie ma hæfdon þæt hie ægðer ge ðam þearfan hrægl syllan meahton ge hwæðre him sylfum genog habban 
394.20.34: and þa wæs in þære æfterfylgendan niht ða þes eadiga wer slepte þa geseah he crist sylfne mid þy ilcan hrægle gegyredne þe he ær þam þearfan sealde 
394.20.35: and þa wæs him beboden geornlice þæt he hine dryhten ongeate and þæt hrægl þæt he ær þam þearfan sealde 
394.20.36: and þa geseah he mycle engla weorod ymbe þane dryhten standende and þa gehyrde hine dryhten eac mid switolre stefne to englum cweðan 
394.20.37: martinus nu iu cwæð þus gecristnod ær his fulwihte he mid þysse hrægle me gegyrede 
394.20.38: wæs in þære dæde sweotol ðæt ure dryhten is swiðe gemyndig þæs cwides þe he sylfa ær cwæð 
394.20.39: swa hwæt swa ge hwylcum earmum men to gode gedoþ for minum naman efne ge þæt me sylfum doð 
394.20.40: he ða wolde þone cwide gefyllan in þære godan dæde and hine sylfne geeaðmedde to þæn þæt he wolde in þæs þearfan gierelan ætywan ðam eadigan were sancte martine 
394.20.41: and ða se eadiga wer sanctus martinus ða gesyhðe geseah þa ne wæs he hwæðre oht ofor þan in oferhygd ahafen ne in mennisce wuldore ac he godes god in þære dæde he ongeat 
394.20.42: ða he ða hæfde eahtatyne wintra ða gefullade hine man æfter cirican endebyrdnesse 
394.20.43: wæs he ær beforan þa þreo gear gecristnod swa ic ær sægde 
394.20.44: ða forlet he ealne þone woruldfolgoð an and ða gewat he to sancte ilario þam bisceope þe in pictauensis þære byrig wæs bisceop 
394.20.45: wæs þæt swiðe foremære man se bisceop and his god wæs swiðe gecyðed 
394.20.46: and he þa þysne eadigan wer sancte martine fulfremedlice in godes æ and in godes þeowdome getyde and gelærde and eac þan þe ðæt eaðdæde wæs þa hine god sylfa swa innan manode 
394.20.47: wæs he swiðe geþungen on his þeawum and gestæððig on his wordum and hluttor and ærfæst and clæne on his life 
394.20.48: and gemetfæst and mildheort on his dædum and geornful and biwyrde in dryhtnes lare and on eallum þingum for gode fulfremed 
394.20.49: and þa gelamp æfter þan þæt þes eadiga wer sanctus martinus sum mynster him getimbrade and he on ðam manigra godes þeowa gastlice fæder gewearð 
394.20.50: and þa gelamp sume siðe þæt þær cwom sum gecristnod man to him þæt he wolde mid his lare and mid his bysenum beon ontimbred 
394.20.51: and þa he ða þær wæs wel manige dagas þa wearð he untrum se man in þære feferadle 
394.20.52: and þa gelamp in ða tid þæt he sanctus martinus wæs in sumre fore ealle dogor 
394.20.53: þa he ða eft ham cwom þa mette he þone man forðferedne þe þær ær untrum wæs and hine efne swa færlice deað fornam þæt he ungefulwad forð gewat 
394.20.54: ða he ða sanctus martinus þæt geseah þæt þa oðre broðor ealle swa unrote leton ymbe þæt lic and hie utan stodon þa weop he and eode to him 
394.20.55: wæs him þæt swiðe mycle weorce þæt he swa ungefullad forðferan sceolde 
394.20.56: getreowde hine ða hwæðre on þone ælmihtigan gode mid ealle mode and on his mildheortnesse 
394.20.57: eode he ða hwæðre in þæt hus þær se lichama inne læg and het þa oðre men ealle ut gangan and he ða ða duru beleac æfter him 
394.20.58: and he hine þa on gebed astreahte ofer þæs aswoltenes mannes leoma 
394.20.59: ða he ða lange hwile swa in þam gebede wæs ða ongeat he þæt þær wæs godcund mægn andweard and he þære dryhtnes mildheortnesse unforhtlice onbad 
394.20.60: þa wæs ymbe hwile þa gefylde he 
394.20.61: his lare lufian forþan hie swutollice ongeaton godes gife on him 
394.20.62: and his hlisa wæs forð swiðe mære geond ealne middangeard and he manig tempel and deofulgild gebræc and gefylde 
394.20.63: and he þonne þær asette godes cirican oððe fullice þær mynster getimbrade 
394.20.64: and þæt gelamp sume siðe eac þæt he ongan onbærnan sum deofolgild þæt mid þam hæðenum mannum swiðe weorð and mære wæs 
394.20.65: þa stod þær sum nyttwyrðe hus bi ðam hæðengilde þe he þær bærnan ongan 
394.20.66: þa slog se wind þone lig on þæt nyttwyrðe hus and him þuhte þæt hit eall forbærnan sceolde 
394.20.67: þa he ða sanctus martinus þæt geseah þa arn he sona up on þæt hus and gestod he ongen þam winde 
394.20.68: and efne swa swa se wind swiðor sloh on þone lig swa bræc se lig swiðor on ðam winde efne in þam gelicnesse swa ða gesceafta twa him betweonan feohtan sceoldon 
394.20.69: and swa wæs þa se lig geþreatod þurh sancte martines gebedu þæt he nænigum oðrum þingum ne derede butan þam diofolgilde anum þe he ðær bærnan ongan 
394.20.70: swylce gelamp oðer wundor þyssum onlic 
394.20.71: he cwom to sumum tune þe libras wæs haten þa wæs þær sum diofolgild þe ða hæðenan men godgild heton and hie hine swiðe weorðedon 
394.20.72: ða wolde sanctus martinus ælce þinge þæt gild tobrecan and gefyllan 
394.20.73: þa wiðstodon him þa hæðenan men and hie hine mid teonum aweg adrifon 
394.20.74: ða eode he ðærrihte bii in sume stowe and he hine gegyrede mid hærene hrægle swiðe hearde and swiðe unwynsome and fæste þry dagas and bæd god ælmihtigne þæt he þurh his godcunde miht þæt deofolgild tobræce and gefylde 
394.20.75: þa he hit for manna teonum gebrecan ne moste and þa cwomon þær semninga twegen englas to him gescildode and gesperode and mid here geatwum gegyrede efne swa hie to campe feran sceoldon 
394.20.76: and cwædon þæt hie god sylfa to him sende þæt hie sceoldan þæt hæðene werod geflyman and him martine gefultumian þæt he þæt diofulgild gebræce and gefylde 
394.20.77: þa eodon hie eft to þam tune and þæt deofulgild tobræcon and gefyldon aa oð grund 
394.20.78: and þa hæðenan men tolocedon and hie hwæðre wæron mid þy godcundan mægene to þæs swiðe gefyrhte þæt heora nænig him wiðstandan meahte ne ne dorste 
394.20.79: ac hie ealle to dryhtnes geleafan gecyrdon and hie swa cwædon þæt wære soð god se ðe martine hyrde and þæt ða heora hæðenan gild wæron eall idel and unnytt and þæt hie nowðer ne him sylfum gehelpan meahton ne æniges þæra gehelpan þe to him ænigre are wilnode 
394.20.80: swylce eac gelamp sume siðe þær he sum hæðengild gebræc and þa þær gearn mycel mænio to him þæra hæðenra manna and ealle swiðe yrre wæron 
394.20.81: ða wæs heora sum reðra and hatheortra þonne þa oðre wæron and se ða gebrægd his sweorde and mynte hine slean 
394.20.82: þa he sanctus martinus þæt geseah þa dyde he sona þæt hrægel of his sweoran and leat forð to þam men þe hine slean mynte 
394.20.83: ða he ða se hæðena man upp ræhte mid his handa and hine sclean sceolde þa feoll he færinga onbæcling and nahte he his lichoman geweald ac he wæs mid godcunde egesan swiðe geþread 
394.20.84: and he þa him þone eadigan wer sancte martine forgifnesse bæd 
394.20.85: swylce wæs eft eac oðer wundor þyssum onlic 
394.20.86: and þæt gelamp sume siðe þær he sum deofulgild bræc and fylde þa brægd þara hæðenra manna sum his seax 
394.20.87: þa se hæðena man hine stingan wolde þa nyste he færinga hwær þæt seax cwom þæt he ær on handa hæfde 
394.20.88: gelomlice þæt þonne wæs þær he ða idlan gild bræc and him þa hæðenan men wiþerwearde wæron þæt he þurh his lare and þurh dryhtnes gife heora heortan to godes geleafan gecyrde þæt hie eac sylfe mid heora handum þa idlan gild bræcon and fyldon 
394.20.89: and he to þæs mihtig wæs ælce untrumnesse to hælanne and to þæs mycle gife he ðæs æt gode onfeng þætte ne wæs ænig man to þæs untrum þe hine gesohte þæt he sona hælo ne onfenge 
394.20.90: ge þæt oft gelamp þonne hwylc man his hrægles dæl to untrumum menn brohte þæt he þonne þurh þæt wearð hal geworden 
394.20.91: in þyssum he þonne wæs ealles swiðost to herigenne þæt he næfre nænigum woruldricum men ne cyninge sylfum þurh lease olihtunge swiðor onbugan wolde þonne hit riht wære 
394.20.92: ac hie a in eallum soð and riht don wolde 
394.20.93: þis is soðlice eadig wer ne wæs næfre facen ne inwit in his heortan ne ænigne unrihtlice demde ne ne witnode ne he ænigum yfel mid yfele geald 
394.20.94: ne hine ænig man yrre ne gramheortne ne geseah ac he wæs in anum mode and efne heofonlice blisse and gefean man meahte a in his mode geseon and on his andwlitan ongitan 
394.20.95: and ne gehyrde ænig man aht elles of his muðe butan cristes lof and nytte spræce ne aht elles on his heortan butan arfæstnesse and mildheortnesse and sybbe and eaðmodnesse 
394.20.96: swylce eac þes eadiga wer sanctus martinus mycle ær beforan þone dæg wisse his forðsiðe and him dryhten gecyðed hæfde and he þa his broðrum sægde þæt hit þa ætrihte wære þæt he of þisse worulde sceolde 
394.20.97: ða wiste he sumne hired on his bisceopscire þa þe ungeþweare and ungesybsume him betweonum wæron 
394.20.98: þa ferde he þyder mid his þegnum þeah ðe he wiste þæt hit þa æt his deaðdæge wære þæt he huru wolde þæt hie ealle in sybbe wæron ær he of worulde ferde 
394.20.99: þa cwomon hie to sumre ea 
394.20.100: þa gesawon hie þær wel feala þara fugela þe we scealfras nemnaþ and hie ða fixas uptugon of þære ea and þeah þe heora hwylc þone fisc forswulge þonne wæs he eft swa gifre swa he ær wæs þæt he oðerne gename 
394.20.101: þa cwæð sanctus martinus hwæt þas wiht habbað deofla onlicnesse swa se deofol a sætaþ hwær he mæge unware men beswican and he næfre to þæs feala berædeð þæt he æfre ful sie 
394.20.102: ða bebead sanctus martinus þam fugelum þæt hie þanon fram þam wætere gewiten and on westen and drige land sohton 
394.20.103: and efne on þa gelicnesse swa he þone deoful of stowa gehwylcre geflymde þær he þonne wæs swa ða fugelas sona ealle ætsomne onweg gewiton þæt heora nan ætstod furðun behindan 
394.20.104: and hie þæt wundredon þe þæt gesawon and his fera wæron þæt ða fugelas sylfe eac sancte martine gehyrdon 
394.20.105: ða he ða hæfde þone hyred gesybbodne þe he þærto ferde and þær well manige dagas wæs and þa he ða eft mynte mid his þegnum to his mynstre feran þa wearð he færinga swiðe mettrum 
394.20.106: þa het he ealle his þegnas him to and he him sægde þæt he forðferan sceolde 
394.20.107: þa weopon hie ealle sona and sarlice gebærdon for heora hlaforde and hie þus cwædon to him 
394.20.108: forhwan forlætest ðu la fæder us nu git oððe hwam bebeodest ðu us eac gif ðu gewitest 
394.20.109: cumaþ risende wulfas and todrifaþ þine heorde 
394.20.110: hwa forstandeð þonne hie gif ðu hie ne scyldest 
394.20.111: we þæt þonne witan þæt þæt is þines modes willa þæt ðu mote þas woruld forlætan and crist geseon ac miltsa ðu þonne hwæðre us and gemyne ure þearfe 
394.20.112: ða he ða heora spræce þyllice gehyrde and he hie ealle wepende geseah þa weop he sylfa eac and his mod wæs swiðe onstyred mid heora wordum and mid heora wope forþan he wæs manna mildheortost 
394.20.113: and he efne mid wependre stefne þus to dryhtne cwæð 
394.20.114: min dryhten god ælmihtig gif ic nu gyt sie þinum folce nidþearflic her in worulde to habbanne þonne ne wiðsæce ic þam gewinne þæt ic nu gyt mid him sie 
394.20.115: wæs he to þæs arfæst þæt him wæs ægðer on weorce ge þæt he ða broðor forlete ge huru þone þæt he leng fram cristes onsyne wære þæt he ða ne gesawe 
394.20.116: heofonlican rice 
394.20.117: genam hwæt we nu gehyraþ men þa leofestan hu haliglice þes eadiga wer sanctus martinus his lif for gode lifde þa hwile þe he her on worulde wæs and hu fægerum edleanum he þæs æt urum dryhtne onfeng 
394.20.118: and nu a ða hwile þe þeos world standeð his god man mærsað geond ealne middangeard in godes cirican and he nu mid eallum halgum a to widan feore in heofona rice for dryhtnes onsyne gefyhð and blissaþ 
394.20.119: ac utan we la tilian men þa leofestan þæt we þæs halgan weres sanctus martinus lif and his dæda onherien þæs þe ure gemet sie 
394.20.120: and wuton hine biddan þæt he us sie in heofonum þingere wið urne dryhten nu we her on eorðan hine geond middangeard wyrðiaþ 
394.20.121: dryhten us to þam gefultumige se ðe leofaþ and rixaþ aa in eallra worulda world a butan ende amen 

