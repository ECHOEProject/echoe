to eallan folke 

186.19g.1: hit wæs nu feala geara þæt on þissere þeode rixodan unrihtta feala 
186.19g.2: and we eac forþam habbaþ swyðe feala byrsta and bysmora gebiden 
186.19g.3: and gif we ænig bote gebide sceolan þonne motan we þæt to gode secan swiþor þonne we ær þysum dydan 
186.19g.4: forþam ær þisum wæs gehwar mid us manegan swicdomas swiþor þonne wisdoman 
186.19g.5: and þuhte hwilum wisost se þe wæs ealra swicolost 
186.19g.6: se þe cuþe leaslice mid lyttan listwrence hiwian unsoþ to soþe 
186.19g.7: ne beorh nu foroft fæder his bearne ne hwilan bearn his agenan fæder ne broþar oþrum 
186.19g.8: ne ure æni his lif ne fadode swa swa he sceolde na se gehadoda regolice ne se læweda lahlice 
186.19g.9: and þi is þissere þeode feala hearma onsæge 
186.19g.10: na dohte hit ær þisum inne ne ute ah wæs here and hungor bryne and blodgyte on gehwylcum ende 
186.19g.11: and us stalu and cwalu hol and hete and ryperas and reaflac deraþ swyþe þearle 
186.19g.12: forþam on þisan earde is swa hit þencan mæig unrihta feala and feawe getriwþa æihwær mid mannum 
186.19g.13: feala sind forsworene and swiþe forlogene 
186.19g.14: wed eac abrecene oft and gelome 
186.19g.15: þæt is gesyne þæt ic soþ secge gelyfe se þe wille þæt us godes yrre hetelice onsitt 
186.19g.16: ah uton don swa us micel þearf is beon embe þa bote geswican unrihtes and gebugon iorne to rihte 
186.19g.17: þonne gegearniað we gif we þæt wyllað sona godes mildse 

186.19g.18: hit wæs nu feala geare on þyssere þeode þæt menn ne rohtan foroft hwæt hi worhton 
186.19g.19: ac his þes ðeodscipe swiðe forsyngod 
186.19g.20: þurh morðdæda and þurh yfele heafodmenn 
186.19g.21: and þurh ryperas and reaferas and þurh misdæda swa hit þincan mæg 
186.19g.22: and þurh yfele gerefan and þurh unrihta gemetu 
186.19g.23: and þurh mansylena ut of þisan earde on oðran land to þeowete 
186.19g.24: wa heom þæs þe hig æfre gewyrðan to men geborene þe þas þing nu begað forð at heora ende 
186.19g.25: and þurh false witian and gewihta and þurh yfele myntteras 

186.19g.26: ac uton ealle don swa hit ure agen þearf his beon embe þa bote geswican unrihtes and gebugon iorne to rihte 
186.19g.27: and uton lufian ure agenne landside eallswa ure yldran dydon þe toforan us wæron 
186.19g.28: þonne gegearniað we sona gif we þæt wyllað don sona godes mildse 
186.19g.29: god us gestrangie þurh his micelan mildheortnesse þæt we his wyllan wyrcan motan and his beboda healdan bet þonne we ær þysan dydon amen 

