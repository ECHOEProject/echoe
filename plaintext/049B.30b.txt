49B.30b.1: fela is on bocum þæs þe mæg to bisnan gime se þe wille him silfum to þearfe 
49B.30b.2: an wæs on geardagum gode wel gecweme isaias se witega þe iudea folce fela foresæde swa swa hit siððan soðlice aeode 
49B.30b.3: and þæt mæg to bisne æghwilcere þeode 
49B.30b.4: isaias se witega geseah on gesihðe swa him god geuðe hu þare þeode for heora synnum scolde gelimpan 
49B.30b.5: ongan ða singan and þus secgan 

49B.30b.6: audite celi et auribus percipe terram quoniam dominus locutus est 
49B.30b.7: gehirað nu he cwæð hefenwaru and eorðwaru hwæt god silfa sæde swutellicre segene 
49B.30b.8: bearn ic afedde he cwæð and up hi arærde ac hi me forleton and swiðe ofersawon 
49B.30b.9: hi hirwdan mid wordum þæt hig scoldon herian and forlætan on dædan þæt hi soldan healdan 
49B.30b.10: and naman heom to þeawan ælþeodige gewunan and onbæc hweorfdan ealle heora wisan 
49B.30b.11: and forðam sceal gewurðan he cwæð to soðan ic eow secge eower eard weste and eac eower burga mid fyre forbærnde 
49B.30b.12: ælþeodige men eow sculon hergian 
49B.30b.13: and þonne ge gebiddað and to me clipiað nelle ic eow gehiran 
49B.30b.14: forðam þe ge syndon mid mane afillede ealles to swiðe and mid unrihte 
49B.30b.15: gyt issaias furðor sæde ealswa hit aeode on forsingodre þeode 

be manfullum 

49B.30b.16: ue impio in malum et reliqua 
49B.30b.17: wa manfullum he cwæð for his misdædan edlean his weorca eal he sceal habban 
49B.30b.18: min folc is beriped eac he cwæð þurh gitsigende reaferas and wræccena reaflac is on heora hamum 
49B.30b.19: and wa þæs gestreones þam þe his mæst hafað 
49B.30b.20: gyt issaias furðor sæde ealswa hit oneode on synfulre þeode 

be idelum weorcum 

49B.30b.21: pro eo quod eleuate sunt filies sion et reliqua 
49B.30b.22: for ofermodum he cwæð and idelan ræncan eowra leoda þe spiliað and plegað and rædas ne hedað 
49B.30b.23: god bereafað and reafian lætað eowre dohtra heore gegirla and to oferrancra heafodgewæda 
49B.30b.24: and andfeaxe weorðað þara swiðe manega þe mid oferrence glængdan hi sylfe 
49B.30b.25: gyt issaias furðor sæde ealswa hit aeode on forsyngodre þeode 



49B.30b.26: ue qui coniungitis domum ad domum et reliqua 
49B.30b.27: wa eow he cwæð þe lecgað togædere hamas and æhta on unriht begitene on æghwilce healfe 
49B.30b.28: wene ge þæt ge sylfe wealdan and wunian swa lange swa ge willan on ðam þe we nu syn 
49B.30b.29: ac soð is þæt ic secge ge hit alætað þonne ge læst wenað 
49B.30b.30: gyt issaias furðor sæde ealswa hit aeode on forsingodre þeode 

be oferfille 

49B.30b.31: ue qui consurgitis mane ad bibendum et reliqua 
49B.30b.32: wa eow he cwæð þe lufiað untidfilla and to ærdæges and ærmorgen oferdrync dreogað and beotlic lætað þæt ge mare magan þonne hit gemet sy 
49B.30b.33: hearpe and pipe and mistlic gliggame dremað eow on beorsele and ge godes cræfta hwonlice gimað 
49B.30b.34: and þi is folces forfaren ealles to wide mare þonne scolde oððe þearf wære 
49B.30b.35: and forðam hit wearð swa rædlæs þæt hig godes beboda forgimdon to swiðe and wisdomes ne heddon 
49B.30b.36: gyt isaias furðor sæde ealswa hit aeode on forsingodre þeode swa swa hi scoldon 

be swicdome 

49B.30b.37: ue qui sapientes coram oculis uestris 
49B.30b.38: wa eow þe taliað eow sylfe to þeodwitan and witon þæt ge syndon æbære mannswican 
49B.30b.39: ge filstað on unriht oftost wið sceatte and nellað to rihte buton man gebicge 
49B.30b.40: gyt issaias furðor sæde ealswa hit aeode on forsingodre þeode 

be unrihtwisnesse 

49B.30b.41: ue qui dicitis bonum et malum 
49B.30b.42: wa eow he cwæð þe taliað ungod to gode and god þingc to yfele biter þingc to sweten and swete belæðað hwyrfað niht to dæge and dægweorc to nihte 
49B.30b.43: and filigað eowrum luste ealles to swiðe 
49B.30b.44: gyt issaias furðor sæde ealswa hit aeode on forsyngodre þeode 

be angitliste 

49B.30b.45: audite audientes et nolite intelligere et reliqua 
49B.30b.46: hlystað nu georne he cwæð and nitað na ðe mare locygað brade and nan ðyngc gecnawað mid ænigum gerade þæs þe eow þearf sy 
49B.30b.47: nu ge riht nellað habban ne healdan on eowran heortan swa swa ge scoldon 
49B.30b.48: gyt issaias furðor sæde ealswa hit aeode on forsyngodre þeode 

be heardheortnesse 

49B.30b.49: exceca cor populi huius et reliqua 
49B.30b.50: ablænd þisse þeode he cwæð andgit mid ealle nu for heora synnum þæt hi ræd ne aredian oððæt heora burga wurðan ælæte and weorðan heora eardas swiðe aweste 
49B.30b.51: gyt issaias furðor sæde ealswa hit aeode on forsyngodre þeode 

be unlagum 

49B.30b.52: ue qui condunt lege iniquas et reliqua 
49B.30b.53: wa ðam he cwæð þe arærað unriht to rihte 
49B.30b.54: and undom demeð earmum to hynðe and wuduwan and steopcild oftost ahwæneð 
49B.30b.55: and forðam he sceal drefan dymne and deopne helwites grund helpes bedæled 
49B.30b.56: gyt issaias furðor sæde ealswa hit aeode on forsyngodre þeode 

be ofertruwan 

49B.30b.57: ue qui descendunt in egiptum in equis sperantes et reliqua 
49B.30b.58: wa ðam he cwæð þe ofertruwað mægne and mænege and on god ne behiht swa swa he scolde ne hys fultum nafað swa his þearf wære ne hys earnian nele swa swa he beþorfte 

49B.30b.59: ðas þingc witegode issaias propheta be iudean and fela hertoeacan 
49B.30b.60: and eal hit aeode swa swa he sæde 
49B.30b.61: and eac hit mæg to bisne æghwilcere þeode 
49B.30b.62: gime se þe wille his agenre þearfe 
49B.30b.63: and ongean ðas þyngc þe beforan standeð he lærde þa ðeode godcundre lare þæt scoldon bugon georne to rihte 
49B.30b.64: he cwæð godes wordum eac to us eallum 
49B.30b.65: hec dicit dominus lauamini mundi estote auferte malum cogitationum uestrarum ab oculis meis et reliqua 
49B.30b.66: ælmihtig god soðlice þus cwæð 
49B.30b.67: aþweað eow ic lære and clænsiað eow georne and afirsiað of mynre gesyhðe þa ungeþanc eowra heortena 
49B.30b.68: geswicað eowra misdæda and gewuniað to godan dædan 
49B.30b.69: spiriað æfter rihtan lagan and rihtwisan doman 
49B.30b.70: helpað earmum and hafenleasum 
49B.30b.71: beorgað steopcildum and weriað wuduwan 
49B.30b.72: and biddað me siððan cwæð ure drihten ðæs þe ge willan and ic eow getiðige þæs þe eow ðearf bið 
49B.30b.73: god us gehealde amen 

uerba hieremie prophete 

49B.30b.74: hieremias se witega myngode to þearfe godes folc georne and hit þus lærde 
49B.30b.75: audite uerbum domini domus iacob et reliqua 
49B.30b.76: gehirað he cwæð godes word nu ða iacobes hyred and eal israela cyn 
49B.30b.77: god axað eow ðises nu and þus cwæð to eow eallum 
49B.30b.78: hwæt onfundon eowre yldran þurh ænig ðyngc on me þæs þe heom þuhte þæt ful riht nære 
49B.30b.79: nu hi swa swiðe awændan hi fram me and ferdan on unriht and unræde filigdon and unriht lufedon and unnytte wurdon nu lange him sylfum 
49B.30b.80: ði ic þe secge he cwæð þæt þin agen þwyrnes þe sceal geþreagan and þin frambige þe sceal gederian 
49B.30b.81: ac beseoh mid gerade and gecnawað swiðe georne hu biter þe sceal wurðan 

