216.1.1: mines dryhtnes hælendes cristes 
216.1.2: ac þu dysig and unsnotor 
216.1.3: þu ðe ne ondrætst dryhten se ys ealra þinga scyppend 
216.1.4: se cyningc þa yrre geworden wæs 
216.1.5: and het gebindan his handa and hys fet tosomne 
216.1.6: and he hyne het swingan mid isernum gyrdum 
216.1.7: and he het settan on his heafde þry weras 
216.1.8: þa cempan þa ðe hyne swungon gecwædon to ðam cyninge 
216.1.9: eadig wær ðu dagnus gyf þu næfre geboren nære 
216.1.10: þu ðe þus wælhreowlice hetst tintregian þillicne godes cempan 
216.1.11: se cyningc þa yrre geworden wæs and he het þære ylcan tide þa weras acwellan 
216.1.12: se halga cristoforus cigde to þam cyninge and cwæð 
216.1.13: gyf þu hwylce maran witu be me geþoht hæbbe hrædlice do ðu þa 
216.1.14: forðon þine tintrego me synt swettran þonne huniges beobread 
216.1.15: se cyningc þa het bringan isenne scamol 
216.1.16: se wæs emnheah þæs mannes upwæstme 
216.1.17: þæt wæs twelf fæðma lang 
216.1.18: and he hyne het asettan onmiddan þa ceastre 
216.1.19: and þone halgan cristoforus he het þærto gebindan 
216.1.20: and he het beneoðan him þæt unmætoste fyr onælan 
216.1.21: and myt ty þe þæs fyres lig on þære mæstan hæto wæs he þærofer het geotan tyn orcas fulle eles 
216.1.22: þæt he wolde þæt þæs fyres hæto þe reðre wære and þe ablæstre on þone halgan man 
216.1.23: se halga cristoforus þa on middum þam reðestan and þam unmætostan liges bæle he cigde to drihtne beorhtre stefne 
216.1.24: and he cwæð to ðam cyninge þas tintrego þe ðu on me bringan hehst to þinre gecyndnesse and to þinre forwyrde becumað 
216.1.25: and ic me næfre þine tintrego ne ondræde ne þin yrre 
216.1.26: and mit ty þe he þis cwæð se halga onmiddes þæs fyres mænigo se scamull him wæs geworden eallswa geþywed weax 
216.1.27: þa geseah dagnus se cyningc þone halgan cristoforus on middum þam fyre standende and he geseah þæt his ansyn wæs swylce rosan blostma 
216.1.28: myt ty þe he þæt geseah he wæs on miceles modes wafunga 
216.1.29: and for þæs eges fyrhto he wæs swa abreged þæt he gefeol on eorðan 
216.1.30: and þær læg fram þære ærestan tide þæs dæges oð ða nigoþan tide 
216.1.31: þæt þa geseah se halga cristoforus 
216.1.32: he hyne het up arisan 
216.1.33: and myt ty þe he up aras he him to cwæð 
216.1.34: þu wyrresta wilddeor 
216.1.35: hu lange dyrstlæcest þu þæt ðu þis folc fram me tyhtest swa þæt him nis alyfed þæt hi minum godum onsecgen 
216.1.36: se halga cristoforus him andswarode and cwæð 
216.1.37: nu git micel folces mænio þurh me gelyfað on minne drihten hælende crist and æfter þon þu selfa 
216.1.38: se cyningc þa him andswarode bysmerigende and him to cwæð 
216.1.39: is þæs wen þæt ðu me swa beswican mæge þæt ic þone god gebidde and minum wiðsace 
216.1.40: wite þu þonne þæt ðys mergenlican dæge æt þisse sylfan tide ic wrece minne teonan on þe 
216.1.41: and ic gedo þæt ðu byst forloren and þin nama of þys gemynde and of þyssum life adilgod 
216.1.42: and þu scealt wesan ealra bysen þara þe ðurh þe on ðinne god gelyfað  
216.1.43: oðre dæge þa se cyningc het þone halgan cristoforus to him gelædan and him to cwæð 
216.1.44: ongit min word and onsaga minum godum þæt ðu on swa manegum tintregum ne forweorðe swa ðe gegearwode synt 
216.1.45: se halga him andswarode and cwæð 
216.1.46: ealle þine goda ic laðette and him teonan do 
216.1.47: forþon þe minne geleafan ic unwemne geheold þone þe ic on fulwihte onfeng 
216.1.48: se cyningc þyder þa het bringan unmætre micelnesse treow 
216.1.49: þæt wæs efnheah þæs halgan mannes lengo 
216.1.50: and he hit het asettan beforan þære healle 
216.1.51: and he hyne het þæron gefæstnian 
216.1.52: and bebead þæt ðry cempan hyne scotedon mid hyra strælum oðþæt he wære acweald 
216.1.53: þa cempan hyne þa scotedon fram þære ærestan tide þæs dæges oð æfen 
216.1.54: se cyningc þa wende þæt ealle þa strælas on his lichaman gefæstnode wæron 
216.1.55: ac ne furþon an his lichaman ne gehran 
216.1.56: ac godes mægen wæs on ðam winde hangigende æt þæs halgan mannes swyðran healfe 
216.1.57: and se cyningc þa æfter sunnan setlgange he sende to ðam cempum and he bead þæt hi hyne swa gebundenne geornlice heoldon 
216.1.58: forðon he wende þæt þæt cristene folc hyne wolde onlysan 
216.1.59: þy mergenlican dæge þa se cyningc wæs ut gangende to þam halgan cristoforus and him to cwæð 
216.1.60: hwær ys þin god forhwon ne com he and þe gefreolsode of minum handum and of þyssum egeslican strælum 
216.1.61: hraðe þa myt ty þe he þas word gecwæð twa flana of þam strælum scuton on þas cyninges eagan and 
216.1.62: he þurh þæt wæs ablend 
216.1.63: þæt þa geseah se halga cristoforus 
216.1.64: he him to cwæð þu wælgrimma and þu dysega 
216.1.65: wite þu þæt ðis mergenlican dæge æt þære eahtoðan tide þæs dæges ic onfo minne sigor 
216.1.66: and dryhten sylf me wæs ætywed þæt cristene men cumað and onfoð mines lichaman 
216.1.67: and hyne gesettað on ða stowe þe him fram drihtne ætywed wæs 
216.1.68: cum þonne to minum lichaman and nym þære eorðan lam þe ic on gemartyrod wæs 
216.1.69: and meng wið min blod and sete on þine eagan 
216.1.70: þonne gif þu gelyfst on god of ealre heortan þære sylfan tide þu bist gehæled fram þinra eagena blindnesse 
216.1.71: wite þu þæt seo tid nealæceð þæt cristoforus godes se gecorena onfehð his gewinna mede and geliffæsted ferð to drihtne 
216.1.72: þy mergenlican dæge ær þam þe he fram þam cempum acweald wære þyssum wordum he ongan gebiddan and cweþan 
216.1.73: drihten ælmihtig þu ðe me of gedwolan gehwyrfdest and godne wisdom gelærdest 
216.1.74: þæt ic þin þeow nu on þysse tide þe bidde 
216.1.75: gearwa hyt me þætte on swa hwylcre stowe swa mines lichaman ænig dæl sy ne sy þær ne wædl ne fyres broga 
216.1.76: and gif þær neah syn untrume men and hig cumon to þinum þam halgan temple 
216.1.77: and hig þær gebiddon to þe of ealre heortan 
216.1.78: and for þinum naman hi ciggen minne naman 
216.1.79: gehæl þu þone drihten fran swa hwylcere untrumnesse swa hie forhæfde 
216.1.80: and on ðære ylcan tide stefn wæs gehyredu to him cweþendu 
216.1.81: cristoforus min þeow þin gebed ys gehyred 
216.1.82: þeah þin lichama ne sy on þære stowe 
216.1.83: swa hwyllce geleaffulle men swa þines naman on heora gebedum beoð gehælede fram hyra synnum and swa hwæs swa hie rihtlice biddaþ for þinum naman and for þinum geearningum hig hyt onfoð 
216.1.84: mit ty þe þeos wuldorlice spræc of heofenum wæs gehyredu and gefylledu hraðe fram þam cempum he wæs slegen 
216.1.85: and he on þære mæstan blisse and unasecgendlican wuldre ferde to criste 
216.1.86: and þæt wæs wundor þæs folces þe se halga cristoforus þurh his lare gode gestrynde 
216.1.87: þæt wæs eaht and feower þusenda manna and hundteontig and fiftyne 

216.1.88: oþre dæge þa se cyningc cwæð to his þegnum 
216.1.89: uton gangan and geseon hwær þa cempan hyne gesett habbon 
216.1.90: and mit ty þe hie becomon to þære stowe þær se halga lichama wæs 
216.1.91: se cyningc cigde micelre stemne and cwæð 
216.1.92: cristoforus ætyw me nu þines godes soðfæstnesse and ic gelyfe on hyne 
216.1.93: and he genam dæl þære eorðan þær þæs cristes martyr wæs on þrowigende and medmicel þæs blodes 
216.1.94: and mengde tosomne and sette on his eagan 
216.1.95: and he cwæð on naman cristoforus godes ic þis dem 
216.1.96: and hraðe on ðære ylcan tide his eagan wæron ontynde 
216.1.97: and gesihþe he onfeng 
216.1.98: and he cigde micelre stemne 
216.1.99: and he cwæð beforan eallum þam folce 
216.1.100: wuldorfæst ys and micel cristenra manna god þæs wuldorgeworces nane mennisce searwa ofercuman ne magon 
216.1.101: ic þonne nu fram þyssum dægenlican dæge ic sende mine bebodu geond eall min rice þætte nan mon þe to mines rices anwealde belimpe ne gedyrstlæce nanwuht do ongean þæs heofonlican godes willan þe cristoforus beeode 
216.1.102: gif þonne ænig man þurh deofles searwa to þon beswicen sy þæt hyt gedyrstlæce on þære ylcan tide sy he mid swyrde witnod 
216.1.103: forþon ic nu soðlice wat þæt nan eorðlic anweald ne nan gebrosnodlic nys naht butan his anes 
216.1.104: and swa þa wæs geworden þurh godes miht and þurh geearnunga þæs eadigan cristoforus þætte se cyningc gelyfde se wæs ær deofles willan full 
216.1.105: þæs eadigan cristoforus wuldorgeworc synd nu lang to asecgane þe dryhten þurh hyne geworhte to herennesse his naman and nu oð þyssne dæg wyrcð 
216.1.106: forþon þe þær nu blowað and growað his þa halgan gebedu 
216.1.107: and þær ys drihtnes hyrnes mid ealre sybbe and gefean 
216.1.108: and þær ys gebletsod crist godes sunu lyfigendes 
216.1.109: se rixað mid fæder and mid suna and mid þam halgan gaste a butan ende 

216.1.110: þyses eac bæd se halga cristoforus of þære nihstan tide ær he his gast onsende and cwæð 
216.1.111: drihten min god syle gode mede þam þe mine þrowunga awrite 
216.1.112: and þa ecean edlean þam þe hie mid tearum ræde 

