394.4.1: men þa leofestan ic eow bidde and eaðmodlice lære þæt ge wepen and forhtien on þysse medmiclan tide for eowrum synnum 
394.4.2: forþan ne bioð eowre tearas and eowre hreowsunga for noht getealde on þære toweardan worulde 
394.4.3: her gehyrð dryhten þa þe hine biddað and him sylð hira synna forgifnesse 
394.4.4: her he is swiðe forebyrdig for us ac he bið eft us swiðe reðe and egesful and ongryslic þam synfullum gemeted on ðam domdæge þær eal manna cyn to gelaþod is 
394.4.5: her he is swiðe mildheort ac þær bið se eca dom unawended 
394.4.6: nis nænig medsceat to þæs deorwyrþe on ansyne þæt þær þone dom onwendan mæge butan he her hwæthwuga to gode gedo 
394.4.7: her is sio lænelice wynsumnes and eft ascortaþ 
394.4.8: nis ænig man þæt to þæs mycel age þæt he ne scyle his unwillan alætan his æhta and on unmyrhðe his lif geendian 
394.4.9: mid glædnesse and mid willan we bioð on ure modor hrife and hwæðre þurh sar hie us acennaþ 
394.4.10: sume we beoð acende her to lifienne on wædle sume medomlicor sume þonne gyt ufor to ðam mæstan welan and þeahhwæðre he sceal þurh sar sweltan and on unmyrhðe his lif geendian 
394.4.11: men þa leofestan earnien we us on þysse worulde þæs ecan gefean se næfre ateorað nænigum þara þe his earnian wile 
394.4.12: her is lytelu blis on þis middangearde 
394.4.13: þeah hwa lifie her þusend geara and þusend þusend geara on þysse worulde ne þincð him þeos woruld eft naht butan swylce hwa his eage bepriwe 
394.4.14: þonne be þære oðre worulde bið þam eadigan þær æghwæt myrges and þam scyldigan þær æghwæt unrotlices 
394.4.15: her ne mæg nan yfel ece beon forþan þeos woruld nis ece 
394.4.16: her is lytelu unrotnes ac þær is singalo nearones 
394.4.17: her syndon lytle wynlustas ac þær syndon þa ecan tintrego þon forworhton 
394.4.18: her bið unglædlic hleahter ac þær is se ungeendoda heaf þam þe her mid unrihte gytsiaþ 
394.4.19: þær beoð ure hrægla frætwednesse and ures lichoman glengo on þone ungeendodan cyle gehwyrfed þam þe her þam nacodan menn wrigelses forwyrneð and þone hrægles wædlan on godes naman gecnawan nele 
394.4.20: þær bið ures modes onmedla þe we her mid up ahafene beoð on ecum fyre genyðerod 
394.4.21: þa þe her bioð mid uncystum gefylled þæra ælmesena godes beboda þa beoð þær cwylmed in ecum fyre 
394.4.22: ða þe her swiðost mid wo wrænsiaþ þa bioð þær on mæstre nearonesse forþylmed 
394.4.23: þa þe her hiora lichaman mid mæstum unrihtum byldað and þæt on oðrum mannum mid wo gestrudiaþ and þæs on geornessum beoð hu hie mæst reaflaca gereafien þa bioð þær swiðost gehæfte on þara þystra dimnesse 
394.4.24: þa þe her rumgallice ofer godes riht ricsiaþ þa bioð þær on mæstum racentegum 
394.4.25: þa ðe her swiðost galpettað and on unrihttidum on oferfyllo bioð forgriwene þa bioð þær on mæstum hungre forþrycced 
394.4.26: þa þe her syndon geornfulluste þæt hie her oferdruncene wyrðen him næfre þær þurst aceled bið þære helle þrosmes 
394.4.27: þa þe her bioð wlancoste and nellaþ hira dryhten on þam ongitan ac a þencað þæt þæt hie sien wædlan þa bioð þær on mæstre wædle and hie næfre hungur ne þurst and cyle alætað 
394.4.28: þa þe her bioð þa mæstan dryicgan and scinlacan and gealdorcræftigan and lyblacan ne cumaþ þa næfre of þæra wyrma seaðe and of þæs dracan ceolan þe is satan nemned 
394.4.29: þær æt his ceolan is þæt fyr gebet þæt eall hellemægen on his wylme for þæs fyres hæto forweorðeð 
394.4.30: þær sculon bion þa þe ic ær nemde and þa niðigan and þa æfstigan and þa yðbylgean and þa hatheortan and þa gramhydigan and þa struderas and þa þeofas and þa manswaran and þa leogeras and þa gytseras 
394.4.31: ungemet is þæs fyres hæto and nahte þon læsse bið þæs cyles þonne hie þære celnesse gyrnaþ 
394.4.32: on anes eagan byrhtme bið eall hellwarena mægen þurh his anes fnæst geworden to ise 
394.4.33: ægðres þær bið ungemet ge cyles ge hæto 
394.4.34: ne mot þær bion nawðer gemetegod for þære læððo þe god hæfð to þam dioflum þe his bebodu forheoldon and his æ abræcon 
394.4.35: ongytaþ nu men þa leofestan hwylce nearonesse þa forworhtan habbað 
394.4.36: bion we symle sorgfulle for ure sawle hælo 
394.4.37: wepen we on þisse medmyclan tide þæt we ne þurfon eft wepan þone ungeendodan wop 
394.4.38: geeaðmedden we us her to gode þæt we ne sien eft genyðrode on hellewite 
394.4.39: eala ge men hwa is æfre swa heardre heortan þæt he ne mæge wepan þa toweardan witu and him þa ondrædan 
394.4.40: hwæt us is la selre on þysse worulde þæt we symle ure synna hreowe don and hie mid ælmessan lysen þæt we eft ne þurfon þa ecan witu þrowian 
394.4.41: nis nanes mannes onmedla to þæs mycel on þysse worulde þæt he ne scyle deaðes byrigean and mid ure sawle anre we sculon riht agyldan on þam myclan dome 
394.4.42: wa is hyre þonne earmre gif hio ana stent ealra godra dæda wana on domesdæge beforan gode 
394.4.43: þær þonne ne mæg se fæder helpan þam suna ne sunu þam fæder ne nan mæg oðrum 
394.4.44: ac anra gehwylcum men sceal beon demed æfter his agenum gewyrhtum 
394.4.45: men utan geþencan hu god þysne middangeard hæfð gestaþelod us on to eardianne 
394.4.46: he ys ufor þonne hellware and nioðor þonne heofon and þes middangeard is swa betweoh þam twam on þam midle 
394.4.47: geþencen we eac hu we synt on ðysne middangeard gesette 
394.4.48: we syndon nyðor þonne godes englas and gewissran þonne nytenu 
394.4.49: lytel is betwyh mannum and nytenum butan andgite 
394.4.50: þy us sealde dryhten þæt andgyt þe he wolde þæt we ongeaton his willan and ure sawle hælo 
394.4.51: swa he sylfa cwæð se ðe bið arfæst þam earman and þam wædlan on minum naman a he bið in ecnesse gearod and gewlenced 
394.4.52: se ðe bið mildheort a he onfehð miltse mid me 
394.4.53: utan arian þam earmum wedewum and steopcildum þonne bioð we sona onfenge mid gode 
394.4.54: þa manþwæran habbað a mid gode ece reste and ða soðfæstan onfoð ecum wuldre and þa geðyldigan and þa getrywan onfoð ecum blæde 
394.4.55: and þa þe her bioð on mæstre forwyrnednesse hira lichoman fyrenlustes þa bioð mid eallre wynsumnesse gegearwod swa þæt hie ne magon ongytan nan þing butan þa myrhðe þæs dryhtnes wuldres 
394.4.56: he us gelifæste hæfð on þyssum middangearde and we him underþydde bion sculon gif we hit earnian willað 
394.4.57: nu we sindon men þa leofestan on þysne middangeard swa gesette swa we magon us geearnian her þa hwile þe we on þysse worulde bioð swa ecces lifes swa eces deaþes 
394.4.58: ne þearf nanne man tweogian æfter his deaþe 
394.4.59: oðrum þissa he onfehð swa life swa unlife swaðer his gewyrhto bioð and his earnung 
394.4.60: eala men þa leofestan hu us is to ondrædanne þæt we stælan sculon on domesdæge beforan ealles middangeardes deman and beforan eallum menniscum cynne 
394.4.61: and eall hellemægen þis gestal gehyrað and eal engla werod and heahengla beoð þy mete beforan gode þæt hie sculon þam soðfæstum sauulum onfon and him þiniende bion 
394.4.62: and eall helwarena mægen cymþ to þam dome þæt hie þæt gestal gehyren and hu he þam forwyrhtum deman wille 
394.4.63: þæt beoð þonne þa þe her swincaþ swiðost for godes naman þa lædað þa englas on ece reste 
394.4.64: þa þe her heofað and unrotsiað for hiora synnum þa onfoð þær mycelre blisse and mycelre myrhðe mid gode 
394.4.65: ða þe her wepað for hiora gyltum þa bioð þær on mycelre wlenceo mid þam alwaldan gode 
394.4.66: ða ðe her rumheortlice hyra ælmessan for hyra scyldum on godes naman dælað þam sylð god hyra synna forgifnesse and hie bioð on micelre wynsumnesse wiste feded 
394.4.67: þa þe her swiðust fæstað for hiora sawla mettrumnesse on ures dryhtnes naman and hine biddað hira synna forgifnesse þa bioð gelædde on þone ecan geferscipe 
394.4.68: þa þe her lufiað hira gebedu and wæcan þy gemete þy he god herige and his synna geondette ne ðyrst þa næfre ne ne hingreð ne him cile ne dereð 
394.4.69: ne mæg he þyssa nan ongytan for þære myrhðe þe him his dryhten forgifð forþy he his naman weorðode and hine mid getrywre and mildre and earmfulre and eaðmodre heortan ingeþancum lufode 
394.4.70: men þa leofestan þonne cwyð dryhten be þisse sawle to his englum 
394.4.71: onfoð þære eadigan sawle forþan hio wæs me symle lufiende 
394.4.72: ealle mine beboda hire wæron ieðe to donne 
394.4.73: næs hio næfre weorca agæled 
394.4.74: þyssum wordum þonne onfoð þa englas þære sawle and hire to cweðað 
394.4.75: eadigu eart ðu sawl forðan þu name on þe gode eardunge in þinum huse 
394.4.76: and ic geseah gearwian þin hus on ðam halgan heofona rices wuldre and we ðe lædað to ðam þe ðu ær lufodest 
394.4.77: cwið þonne sio sawl to þam englum bliðheortre stefne 
394.4.78: ic gesio hwær min lichama stent on midre þisse menigo lætaþ hine to me 
394.4.79: ne sie he næfre wyrma mete ne to grimmum geolstre mote wyrðan 
394.4.80: he swanc for me and ic gefeah on him 
394.4.81: he unrotsode on þære scortan worulde þæt he wolde þæt ic blissode unawendedlice 
394.4.82: ic gladude on minre myrhðe þær he geomrode and sorgode hu ic on ecnesse lybban sceolde 
394.4.83: he swencte hine mid fæstenne and ic gamenode in oferfyllo 
394.4.84: ic plegode on him and he weop for me 
394.4.85: uncra synna he sworette and uncra scylda and ic glædlice in wynsumnesse wæs ferende 
394.4.86: besyhð þonne sio sawl swiðe bliðum eagum to hire lichoman and cwyð to him 
394.4.87: gefeoh in dryhten god gefeoh 
394.4.88: ic gefeo in þe 
394.4.89: æghwæt godes þe wæs yðe to donne on godes naman þæt ðu woldest þæt ic wære in wuldre æfter uncrum gedale 
394.4.90: dryhten ne todæl ðu me and minne lichoman 
394.4.91: he hæfde hiht in þe 
394.4.92: he wæs strang and staðolfæst and fæstræd on þinum bebodum 
394.4.93: on godum worcum he wæs arod 
394.4.94: næs he æfstig ne eaðbilge ne hatheort ne oferfyllo ne lufude he 
394.4.95: næs he gytsere ne strudere ne ofermod ne niðig ne leasfyrhð ne deofulcræftas ne lufode he 
394.4.96: dryhten hælend ic bidde ðe eaðmodre stefne and mildre þæt ðu ne læte minne lichoman on forlor lædan þa he swiðost swanc for me on þinum naman 
394.4.97: ne læt hine dryhten swa gedrehtne 
394.4.98: ær he wæs swiðe gebisgod mid manigfealdum geswincum þæt he wolde þæt wyt næfdon þa ecan geswinc 
394.4.99: dryhten hælend he oft wæs dælende ælmessan on þinum naman þæt he wolde þæt me ne hingrede on ecnesse 
394.4.100: he sealde þam þyrstendan drincan þæt he wolde þæt me ne þyrste on þysse worulde 
394.4.101: he wreah þa nacodan þearfan þæt he wolde þæt me ne cole on þysse worulde 
394.4.102: he sealde þam geswenctum mannum reste and are þæt he wolde þæt ic ne swunce on þysse langan worulde 
394.4.103: he wæs liðwyrde on þære tide þe he wolde þæt ic næfre in ecnesse nære mid wordum getyrged 
394.4.104: men þa leofestan utan geðencan hu glædlice and hu wynsumlice and hu fægre and hu mildlice heo sprycð sio sawl to hire lichaman þonne hio ærest þas word sprycð þe ic ær nemde 
394.4.105: þonne bryt se lichoma on manigfealdum bleon 
394.4.106: ærest he bið on medmicles mannes hiwe þonne æt nehstan on þam fægerestan manes hiwe 
394.4.107: swa æt nehstan þæt he þara wyrta fægernesse lilian and rosan and þonne swa forð þæt he hæfð gelic hiw golde and seolfre and swa þam deorwyrðestan gymcynne and eorcnanstanum 
394.4.108: and æt nehstan þæt he glitenað swa steorra and lyht swa mone and beorhtaþ swa sunna þonne hio biorhtust bið scinende 
394.4.109: þonne æt nyhstan cwyð þæs mildan deman stefn 
394.4.110: on þyses lichoman hiwe man mæg gesion þæt hit is gelic þe sio sawl him onstælð 
394.4.111: cwið eft þæs ealwealdan stefn gang in þin hus ðær ðu ær wære 
394.4.112: nu gyt ær inc geearnodan ece reste hæbben hie eac nu unawendedlice 
394.4.113: þonne swiðe hrædlice sio sawl and se lichoma weorðað on anum and beoð on þæra fægerestena engla heape and bioð sona word sprecende 
394.4.114: and þa hwile þe hie on twam bioð ne mæg se lichoma an word geclypian ne to gode ne to laðe 
394.4.115: ac gelice þam he stent swa he wære eorðan lames oððe heardes stancynnes 
394.4.116: ac hie bioð clypiende sona swa hie on anum bioð and cweðað 
394.4.117: dryhten þu wære ær eallum woruldum and ðu ricsast a ofer ealle worulda and ðu bist a in ecnesse 
394.4.118: dryhten næs næfre þin fruma ne nu næfre þin ende geweorðeð ne þin miht ateoraþ nænigum þara ðe þin bebodu healdan willað 
394.4.119: ðu eart lifes wyrhta and þu eart lofsang eallra haligra 
394.4.120: þu eart hiht heofendra and þu eart eallre worulde hælend and þu eart geswencendra manna rest 
394.4.121: and þu eart blindra manna leoht and dumra gesprec and deafra gehyrnes and hreofra clænsung and healtra gang 
394.4.122: and eallre biternesse þu eart se sweta swæc and ealle geunrette magon on þe geblissian 
394.4.123: and ðu eart ealra worca wyrhta and ealra wæstma fruma and eallra þystra onlihting ðu eart se æðela wylle 
394.4.124: men þa leofestan ongytað þas word þe dryhten cwyð to þære halgan sawle þonne hire weorc beoð ealle þus asmeade and swa he wile asmeagean ælces mannes ge gode dæda ge yfele dæda ge worda gesprecenra ge worca gedonra ge geðohtra geþanca ge earena gehyrnesse 
394.4.125: ealle we sculon agyldan þam ecan deman on þam myclan dome 
394.4.126: þonne cwyð se hælend to ðam soðfæstum sawlum 
394.4.127: uenite benedicti patris mei percipite regnum 
394.4.128: he cwyð se hælend cumað ge gebletsode and onfoð minum rice mid minum fæder in þone heofon þære halgan þrynesse þæt eow wæs gegearwod fram middangeardes frymðe eallum þam þe mine æ lufodon 
394.4.129: and þonne standað forhte and afærede þa þe ær wirigdon and unriht worhton and swiðe betwyh him heofað and wepað hwylcne dom him dryhten deman wille be ðam dome þe he ðam halgum demed hæfð 
394.4.130: and cwacigende on anbide standað hwanne ær hie þæs reðan cyninges word gehyren 
394.4.131: and se hælend wyrð on swiðe ongryslicum hiwe ofer þam forworhtan æfter þam þe he hæfð soðfæstum gedemed and cwyð to him swiðe egeslicre stefne 
394.4.132: hwæs bidað ge ðæt ge ne doð eowru weorc 
394.4.133: þonne aswæmað hie þær sona godra dæda and weorca forðan hie ær nan god weorc wyrcean noldon 
394.4.134: þonne clypað sum sawl to hire lichoman swiðe unrotre stefne and unbealdre and heofendre and cwyð 
394.4.135: ic wæs gast fram gode on þe sended and ðu wære eorðan lames 
394.4.136: wa þe a in ecnesse 
394.4.137: forhwan swenctest ðu me and wlenctest þe in þære sceortan tide and forgeate me and þas langan woruld ne gemundest 
394.4.138: wa me þæt ic þin æfre owiht cuðe swa unsofte swa ic on þe eardude 
394.4.139: la ðu eorðan lamb and dust and wyrma gifel and þu wambscyldiga fætels and gealstor and fulnes and hræw hwig forgeate ðu me and þa toweardan tide 
394.4.140: ne beþohtest þu no hu ic on ecnesse lifian sceolde 
394.4.141: ac æghwylce dæge þu murcnodest and þæt wæron þine mæstan sorga hu þu þine ceolan mid swetmettum afyllan meahtest and me ðu symle forgete mid eallre godra worca gehwylcum 
394.4.142: æghwylce dæge þu geworhtest þine byrðenne scylda and næfre nane ne gebetest 
394.4.143: næs ic næfre in þe aret ac a me þuhte þæt wyt wæron to lange ætgædere 
394.4.144: þonne ic geseah þin ehtan mid sperum and mid swyrde oððe mid stenge þonne fagnode ic þæs þy me lyste þæt ic wære ute of ðe 
394.4.145: ic geseah on þe þæt ðu earnodest me ecre unrotnesse 
394.4.146: eall þin yfel þe ðu aworhtest a hie þe wel licodon 
394.4.147: and þæt wæs þin gamen hu ðu mæst unrihtes geworhtest and hit is nu min hæft 
394.4.148: and swiðe geomre stefne clypað sio sawl 
394.4.149: la ðu deað hwi let þu minne lichoman swa lange lybban on þam unrihte 
394.4.150: on anum dæge he oft geworhte unrim scylda and nænige gebetan ne wolde and in oferfyllo he wæs begriwen on unrihttidum 
394.4.151: þone þearfan and þone wædlan he symle forhogode nane are ne dyde he him þæt ic hæfde are in ecnesse 
394.4.152: nolde he mid þam lænan drynce gebycgan þone þæs ecan wines 
394.4.153: ac he fylde his wambe mid searumettum and mid oferfyllo swa ungemetlice þæt ic uneaðe meahte ræste findan 
394.4.154: næs me næfre gyt in him ieðe to wunianne nihtes fyrst ne dæges fyrst 
394.4.155: ne ieðlice næs ic ane nihtes fyrst ne dæges on him þær ic wiste hu ic ut fulge 
394.4.156: ealle are he hæfde and nolde he me nanes rymetes on þam geearnian æt ðam ecan deman 
394.4.157: la ðu deað swa manige and swa mislice swa ge sindon hwi ne com eower nan to minum lichoman 
394.4.158: swa lange swa he lifde ðu me hæfdest forneah forgitenne 
394.4.159: swa me þuhte þæt he moste a lybban and næfre deaðes byrgean 
394.4.160: nystes ðu na hu swiðe he me swencte 
394.4.161: on anum dæge he geworhte oft þusend scylda and to nænigre hreowe gehweorfan nolde 
394.4.162: forneah he moste lifian oð domesdæg 
394.4.163: ne let ðu hine no ðy swa lange lybban þy he aht feala to gode gedyde 
394.4.164: næs he ælmesgeorn ne bliðheort þam earman ne arfæst þam elþeodigum 
394.4.165: næs he glædmod þæt he gode aht syllan wolde of his gestreonum 
394.4.166: næs he rihtwis ne rummod his rihtra gestreona god an to oncnawanne ne nænig geswenced man ne onfeng reste æt him ne he nanum hingriendum men mid his beodlafum ne gehealp ne wurdon þa nacodon bewrogen mid his ealdum hrægle 
394.4.167: oft eodon fram his huse wydwan and steopcild þær hie næfdon are ne frofre æt him and he symlede æt his beodgereordum þæt ic wæs oft swiðe neah ofðylmed and asmorod 
394.4.168: eala ðu deað hwi noldest ðu niman þara wyrma mete and forlætan me fram þam fulan geolstre and þam treowleasan flæsce 
394.4.169: he wende þæt his flæsc moste a lifian and he wende þæt his ceole wære his hælend crist and þæs wende þæt his wamb wære his drihten god 
394.4.170: and mid eallum þingum he him olyhte swa he wende þæt hit wære his dryhten 
394.4.171: and nu hæfð he for þære olecunga ecne deað for his myclan gytsunga unc bæm geearnod 
394.4.172: þa he fedde his lichoman orenlicost mid smeamettum þa geearnode he me þæs ecan hungres 
394.4.173: þa he swiðost his lichoman drencte unrihttidum þa earnode he me þæs ecan þurstes 
394.4.174: þa he his lichoman in idelnesse glengde mid hrægle þa earnode he me þære ecan næcede 
394.4.175: þa he oftost tesoword spræc in his onmedlan gælpettunga þa earnode he me þære mæstan gestynþo and þara mæstan benda 
394.4.176: þa he swiðust ofermodgode þa geearnode he me þære ecan niðrunga 
394.4.177: þa he swiðust oðre men mid tesowordum tælde in his renceo þa earnode he me þæs ecan teonan 
394.4.178: þa þa ðu swiðust strudadest and oðre men mid wo reafodest ða greowon unc þa ecan witu 
394.4.179: þa ðu in idelnesse ahofe manige hleahtras and leahtrodest mid þy þa rihtwisan þa geearnodest ðu me þære ecan gnornunge 
394.4.180: eala ðu wyrma gecow and wulfes geslit and fugles geter and þu þe wære godes andsaca swa lange swa ic on ðe wunode 
394.4.181: hwær is þin miht and þine strengo and þin anmedla and þin mycle mod and þine renceo and þin onwald and þine oferhigdo and þin blis butan eall þis þe wearð to nahte siððan ic of ðe ute wearð 
394.4.182: nahte nan freond þin siððan na ne lufe to þe ne fæder ne moder ne broðor ne swystor ne nan mæg ne lufode þe siðþan deað unc todæled hæfde 
394.4.183: ne lufode þe þæt ðu ær swiðost lufodest ðin wif and þine bearn þe feodon and laðetton 
394.4.184: la ðu gramhidige flæsc hwi ne ongeat ðu me þa ic wæs on þe 
394.4.185: ic wæs þin eacnung and þin cenning and þa ic wæs gast fram gode to þe cumen 
394.4.186: ic wæs þin wlite and þin wunsumnes 
394.4.187: ic wæs þin spræc and þin swæcc and þin fnæst and þin hawung and þin gehyrnes and þin glædnes and þin onmedla 
394.4.188: ic wæs þin geþanc and þin fægernesse and þin lufu and þin gestæðþignes and þin getreownesse gif ðu ænige treowa hæfdest 
394.4.189: and ic wæs þin feðe and þin gang and þin staðol and þin gemynd 
394.4.190: and ic wæs þin gamen and þin gladung and þin hleahtor and þin myrhð 
394.4.191: eall þæt ðu wære ic wæs þis eall on þe 
394.4.192: and siðþan ic ana wæs of ðe eall þis þe losode and naht ðu wære butan me 
394.4.193: and na þu me mid nængum gode geþohtest ne þinne drihten þe me þe sealde 
394.4.194: laðlice eardunge hæfde ic on þe 
394.4.195: æghwæt þæs ðæs ðu hyðgodest mid þinum flæsce æghwæt me wæs þæs earfoðlices 
394.4.196: eall þæt þu lufodest eall þæt ic feode 
394.4.197: næron wyt næfre ane tid on anum willan forþan þu hyrwdest godes beboda and his haligra lare 
394.4.198: men þa leofestan þonne stent ðæt deade flæsc aswornod and ne mæg nan andwyrde syllan þam his gaste and swæt swiðe laðlicum swate and him feallað of unfægere dropan and bryt on manig hiw 
394.4.199: hwilum he bið swiðe laðlicum men gelic þonne wannað he and doxaþ oðre hwile he bið blæc and æhiwe hwilum he bið collsweart 
394.4.200: and gelice sio sawl hiwað on yfel bleoh swa same swa se lichoma and bið gyt wyrsan hiwes 
394.4.201: and standaþ butu swiðe forhte and bifigende onbidað domes 
394.4.202: þis wæs min agen 
394.4.203: fram hiora geogoðe oð hira yldo hie hyrdon me 
394.4.204: and þonne þin larew com to him and him wolde hira sawle hælo tæcean þonne wæs ic symle ær æt him and eft leng and stihte him hiora unriht 
394.4.205: la hwi ne mot ic habban þæt ic me sylf beget mid minum lyrewrencum 
394.4.206: oft ic gedyde þæt he worhte þusend scylda wið þe and nane ne gebette 
394.4.207: þonne cwyð þæs cyninges stefn gang þu sawl in þæt forlorene hus ða gyt ætsomne syngodon gyt eac ætsomne swelten 
394.4.208: þonne eft cwyð se dema to þam synfullum sawlum 
394.4.209: discedite a me maledicti in ignem æternum 
394.4.210: he cwið gewitaþ ge awyrgede on þæt ece fyr þæt gegearwode min fæder diofle and his englum 
394.4.211: þonne hæfð þæt dioful geworht bogan and stræla 
394.4.212: se boga bið geworht of ofermettum and þa stræla bioð swa manigra cynna swa swa mannes synna bioð 
394.4.213: sumu stræl byð geworht of niðe and of æfste sumu of gebelge and of hatheortnesse sumu of stale and of wrænnesse sumu of druncennesse and of dyrnum geligre sumu of æwbryce and of gedweollcræftum sumu of lyblace and of gytsunge sumu of gifernesse and of yrre sumu of reaflace and of scincræftum and of morðorcwale sumu of þeofunga and of feounga 
394.4.214: swa manige stræla syndon swa nis æniges mannes gemet þæt hit asecgan mæge 
394.4.215: and ælce dæge þæs diofles willa bið þæt þissa stræla nan ne sie geunfæstnod gif he findan mæg hwær he hie afæstnian mæge and on helle þa dioflu scotiaþ mid þissum strælum and eac swa some he hæfð ælce dæge his bogan to us gebend and wile us scotian mid þam strælum þe ic ær nemde 
394.4.216: þonne is mycel þearf men þa leofestan þæt we hæbben þa scyldas þær ongean þe dryhten us hæfð gesett mid to scyldanne 
394.4.217: ærest is an scyld wisdom and wærscipe and fæstrædnes on godum weorcum and mildheortnesse and eaðmodnesse scyld and ryhtes geleafan scyld and godra worca scild and þæs halgan gastes sweord þe men singaþ and ælmessan and fæstenes scyld and manþwærnesse and bilwitnesse scyld and staðulfæstnesse scyld on godum weorcum 
394.4.218: and þone scyld nimen us to wige wið þam awyrgedan deofle þe lufu hatte 
394.4.219: ne mæg þonne nan synsceaða þa þurhsceotan forþam þe godes englas bioð mid þam scyldum gewæpnod to feohtanne wið þam awirgdum gastum 
394.4.220: men þa leofestan gif we habbað þa scyldas þe ic nu nemde 
394.4.221: and hira is ma þonne ænig man atellan mæge þe us dryhten hæfð geset mid to scyldanne 
394.4.222: gif we symle habbaþ þone geþanc þæt we þas wæpn us to niman willaþ and us mid scyldan wið þam scotiendum dioflum geþencen we eac hu we bioð ælce dæge utan begangenne 
394.4.223: ælce dæge hæbbað we twegen hyrdas 
394.4.224: oðer cymð ufan of heofonum þe us sceall gode bysene onstellan and us gode þeawas tæcan and hæfð him on handa þa scyldas þe ic ær nemde and þæt sweord and wyle us forstandan æt þam awyrgdan diofle þe of þære stylenan helle cymð mid his scearpum strælum us mid to scotianne 
394.4.225: is us þonne mycel þearf men þa leofestan þæt we gegangen þæs hælendes scylde near and þæs diofles stræle fyr 
394.4.226: and lufien we urne dryhten god swa us oft beboden is 
394.4.227: þonne gifð he us ece lif in his wuldres fægernesse þær he leofað and ricsað in ealra worulda woruld a butan ende amen 

