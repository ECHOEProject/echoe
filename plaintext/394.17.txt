alia omelia de die iudicii 

394.17.1: men þa leofestan sægð us on þyssum bocum hu se halga thomas godes apostol acsode urne dryhten hwænne antecristes cyme wære 
394.17.2: ða wæs dryhten sprecende to him and ðus cwæð 
394.17.3: hit gedafenað þæt hit sie on ðam nexstan tide 
394.17.4: þonne hungor and sweorda gefeoht bið and mycel þreatnes geworden bið 
394.17.5: and manigra folca gefehta beoð in ðam nehstan tidum and unrihtwisnesse and niðas and æfest ofer eall middangeard and on iunge cyningas and on iungan papan and on iungum bisceopum and on iungum ealdormannum 
394.17.6: and þurh þæt þonne ariseð unsehtnesse betweoh twam cyningum and twam gebroðrum 
394.17.7: and þæt gewyrðeð on þam dæge ær se mycla dæg bio 
394.17.8: and þæt eac þæt minra mæssepreosta cwemeð ælc oðrum on his spræce and hie þonne nabbað sybbe him betweonum ac hie me ðonne onsacað mid swiðe mycle facne mode 
394.17.9: and þonne gesyhð þæt folc þæt þa mæssepreostas bioð mid unriht gefyllede ymbe hiora welan 
394.17.10: and hie beoð on hiora ceastrum underðeodde swa hie ær wæron 
394.17.11: ðæt bið þæt þæt hie settaþ gyldene heafda and seolfrene on heora ceastrum 
394.17.12: and manige men bioð þonne þurh þa þincg geniðrade 
394.17.13: and goldhord bioð þonne geopenode geond eall eorðan ymbhwyrft and godes æwe beoð gefylde 
394.17.14: and mycel folcgedrefnesse bið ðonne ær domesdæge 
394.17.15: and godes hus beoð aweste and þa weofodu beoð to þan swiðe forlætene þæt ða attorcoppan habbað innan awefene 
394.17.16: and þa halignessa beoð þonne formolsnode and þa mæssepreostas beoð þonne on unriht awende fram gode 
394.17.17: and heora ellen beoð gebrocene and heora blis and heora lar bið eall to tælnesse geþeoded and heora gefea gewiteð and forwyrðeð 
394.17.18: and þonne bið eac on ðam dagum yfeles nihtsumnesse and æfensangas bioð þonne gewitene and oftogene of godes huse 
394.17.19: and eall soðfæstnesse bið þonne onblunnen and leasunga and gymeleasnessa godes beboda bioð þonne gemeted on ðam mæssepreostum 
394.17.20: and þonne arisað twegen ealdormen to þeoda werigum 
394.17.21: on heora dagum þonne bið hungeres genihtsumnesse 
394.17.22: ðonne ariseð þeod wið þeode and hie bioð þonne aytte fram heora gemærum 
394.17.23: and þonne ariseð sum swiðe þweorh cyning and se bebeodeð þam manncynne þæt man wyrce gyldene anlicnesse and hateð þæt settan in godes cyricean and þærto gebiddan 
394.17.24: bið þonne on þa tid martyra genihtsumnesse for ðam þingum þæt man cwelmeð þa mæran þe nellað gebiddan to ðam hæðenan onlicnesse 
394.17.25: and æfter ðyssum geweorðeð manna geleafan to gode gehwyrfed 
394.17.26: and hie beoð on his halignessa gebledsod and unrim haligra beoð gefylled mid þy gewuldredan wuldorhelme 
394.17.27: and þonne æfter fean tidum ariseð sum swiðe mære cyning fram eastdæle 
394.17.28: and hwæðre se bið lufigende godes æ and him bið seald ealle cynelice geofa and bið þonne mycel genihtsumnesse on his dagum 
394.17.29: and þonne æfter him ariseð eft sum oðer cyning fram suðdæle 
394.17.30: and se hafað swiðe mycel on his gewealdum and fea tide he bið on his dæge 
394.17.31: and goldhord bioð asprungenne wið romanisce þeode 
394.17.32: and þonne bebeodeð se ilca cyning þæt his mycla gestreon man todæle wið hwætes genihtsumnesse and wið wines and for eles lufan forþy bið heora gold asprungen 
394.17.33: and swaðeahhwæðere ðær bið ceapes genihtsumnesse and heora goldes ontimbernesse and hiora seolfor bið seald for hwætes lufan 
394.17.34: forðan on sæ bið þæt scipliðendra cwalm swa mycel þæt nænig man ne wat to secganne ne nænigum eorðcyninge be ðam scipliðendum 
394.17.35: æfter þan ariseð oðer cynning swiðe þweorh and se hafað geweald ofer middangeard 
394.17.36: and fea tide he bið on his dagum and þæt mennisce cynn bið ayfeled and a in forwyrd gelæded 
394.17.37: and þonne æfter þan ariseð fram eastdæle on ðam mycelan babilonia ceastre swiðe mycel hungor and sweorda gefeoht fram suðdæle on cananea lande 
394.17.38: and þonne æfter þan bioð ealle wæteras and ealle wyllas on blode and steorran feallað of heofenum on eorðan and sunne bið aþystrod and se mona hire leoht ne syleð and eall hit bið on þeostra gecyrred 
394.17.39: ðis sindon þa foretacnu to þam dagum þe hit nealæceð to antecristes cyme 
394.17.40: wa ðam mannum þe in ðam dagum eardiað ofer eorðan for ðam brogum þe þonne cumað and cuman sceolon ofer eorðan 
394.17.41: wa ðam mannum þe þonne hus timbriað and bearn gestrynað 
394.17.42: wa ðam mannum þe þonne wifiað and eorðlicum spedum tiliað and strynað forþan hie ealinga on wog winnað and swincað 
394.17.43: wa ðam mannum þonne þe geþeodeð hus to huse and land to lande forþan hit eall mid fyre forbærneð and he sylf mid forwyrðeð 
394.17.44: wa ðam mannum þonne þe hie sylfe ne woldon ær behealdan for heora synna þe hie ær worhton and hie gebetan noldon þa hwile þe hie þæt weorð hæfdon 
394.17.45: forþan hie þonne bioð forlætene þonne sio tid cymeð and hie þonne æfre bioð geniðrade a in ecnesse 
394.17.46: þis is þonne þæs ælmihtigan dryhtnes sylfes muðes cwide and he ðus wæs cweðende 
394.17.47: ic eom se ælmihtiga dryhten and eallra gasta nerigend 
394.17.48: þæt ðæt is soð þæt ic secge þæt ealle þas tacenu bioð æt þysse worulde ende geætywde 
394.17.49: and eac bið swiðe mycel hungor and swiðe micle adle ofer ealle eorðan 
394.17.50: forðan manegum men bið swiðe mycel nydþearf ær þære tide þæt hie to gode gehwyrfen 
394.17.51: forþan in ða tid ealle men beoð gehergode þurh ealle þeode and hie þonne feallað in sweordes ecgum 
394.17.52: and þæt is þonne þy ærestan dæge þæt bið þæt æreste foretacn ær ðam domesdæge 
394.17.53: þæt is þæt þær bið æt ðære þriddan tide dæges on monandæge swiðe mycel geomrung and þær bið mycel wanung and granung and murnung and sworetung and swiðe stranglicu word on heofenes roderum 
394.17.54: and swiðe mycel blodig wolcn astigeð fram norðweardum of heofone and bioð þonne swiðe mycele þunerrade and mycle ligitta 
394.17.55: and þam folgað sum swiðe mycel wolcenn and þæt wolcen bewrygð ealne heofon 
394.17.56: and þanon cymeð swiðe mycel blodig regn of ðam wolcne ofer ealle eorðan 
394.17.57: þis syndon þæs monandæges foretacnu 
394.17.58: and þonne bið on tiwesdæge swiðe mycel stefn gehyred on eastweardum heofones roderum and swiðe mycle mihta þær uteðmiaþ þurh þa heofonas geatu 
394.17.59: and þonne bið se heofon mid micle wolcne bewrigen fram ærnemergen oð æfen 
394.17.60: þis syndon þæs tiwesdæges tacnu 
394.17.61: and þonne þy þriddan dæge þæt bið on wodnesdæg æt þære æfteran tide þæs dæges þonne cymeð sigebeacen of heofonum 
394.17.62: and weallas bioð cyrmende and eorðan grundas of feower hwommum þysses middangeardes 
394.17.63: and se æresta heofon bið gefealden and tolesen swa swa boca leaf beoð and þæt he eft ne ætyweð 
394.17.64: and þonne æfter þam swiðe raðe bið þæt seo sweoflennesse þæt muð geopenade and grundas aþystrode on þa teoðan tid dæges 
394.17.65: and þonne cweðað ealle men 
394.17.66: wa us nu earmingas and swa synfullan þæt we æfre þis sceoldon gebidan 
394.17.67: wa us þæs þæt weæfre gestrynde wæron oððe geborene 
394.17.68: and nu we magon geseon and witan witodlice ðæt nu nealæceð ure endedæge 
394.17.69: swa us oft sægdon ða ðe ure lareowas and ure boceras wæron þæt ðas tacno sceoldon cuman þe we nu geseoð and gyt sceolon 
394.17.70: and we him dydon to bysmere ða hie us þillic sægdon 
394.17.71: wa us nu earmingas þæt we nu lifiað to lange on swylcum ege þæs we næfre ne wendon þonne man us oft þyllic toweard sægde and lærde hu we sceoldon to gode gecyrran and ure earman sawle alysan of hellewite 
394.17.72: ac we his ne rohton ac we lufedon micle swiðor ura wamba fylnesse and on ure gold and on ure glengnesse and on ure myclan gestreone and on reaflacum and on gitsunge 
394.17.73: swiðor we þæt lufedon þonne we dydon godes beboda and þyllic þe we nu geseoð 
394.17.74: wa ðam þe ðis eal sceal gebidan 
394.17.75: ðis syndon þæs wodnesdæges tacnu 
394.17.76: and þonne on þurresdæge þæt bið þæt þonne ariseð eorðan frymðe fram norðdæle and fram eastdæle and eorðan grundas bioð grimetiende and ealle eorðan mægen bið onhrered þonne 
394.17.77: and diofulgild bið þonne tobrocen and ealle geniðtimbernesse gefylled on ðam dæge 
394.17.78: ðis sindon þæs feorðan dæges tacnu 
394.17.79: and ðonne on frigedæge æt þære syxtan tide þonne breceð heofones rodor fram eastdæle oð ðone westrodor 
394.17.80: and þonne beoð lociende dryhtnes englas ufan on þas eorðlican gesceafta þurh þa ungewemmedan duru 
394.17.81: and þonne ealle men æfter þan sona mid mycle egesan swiðe geþreade beoð 
394.17.82: and hie þonne fleoð to muntum and to denum hie to behydanne and hie ðus cweðað 
394.17.83: we halsiað eow muntas and dena þæt ge us ofer feallen and bewrigen þæt we næfre eft cwice sien 
394.17.84: and us eorðe eac forswelge and swiðe hraðe gegripe þæt we næfre eft cwice arisan forðan þe we næfre geahsodon þyllic weorc and þyllic egesa and þyllic wite syððan we geborene wæron and ðeos woruld gesceapen wæs and geworden 
394.17.85: wa ðam þe ðæt eall sceal gebidan 
394.17.86: and ðonne is þæs sæternesdæges tacenu þæt fram þam feower sceatum middangeardes bið gefylled heofones rodor mid helle gastum and mid heofonlice campwerode þære engelican gesceafte 
394.17.87: and þonne þær bið micel gefeoht betweoh englas and deofla and hie gestefniað him betweonum wið ðam unclænum gastum for godes þam gecorenum and his ðam leofum 
394.17.88: and þonne ða englas oferswiðað ða werigdan gastas and hie þonne mid ealle ofercumað 
394.17.89: broðor mine þis sindon þæs sæternesdæges tacno and þa mihtlican þa þe geweorðað ær ðam myclan dryhtnes domesdæge 
394.17.90: and þonne on sunnandæge soðlice in ðam dæge ures dryhtnes onsyn bið swiðe reðe and swiðe egesful and grim and sio wund bið swiðe grim þam 
394.17.91: borene sceoldon bion and to swylcum wundre sceoldon æfre geweorðan 
394.17.92: and þonne gesyhð ure leofe hlæfdie sancta maria cristes moder þone earman heap and þone sarigan and þone dreorigan 
394.17.93: and þonne ariseð heo mid wependre stefne and gefealleð to cristes cneowum and to his fotum and heo swa cweð 
394.17.94: min drihten hælenda crist ðu þe gemedomadest þæt ðu wære on minum innoðe eardiende ne forlæt ðu næfre þa deofla geweald agan ðus myclan heapes þines handgeworces 
394.17.95: ðonne forgifeð ure dryhten þryddan dæl þæs synfullan heapes þære halgan sancta marian 
394.17.96: þonne bið þær gyt behindan swiðe mycel heap and swiðe sarig and dreorig þæs ðe hie æfre gewurdon gestrynde 
394.17.97: and þonne ariseð se halga michael and crypð mid handum and mid fotum and mid mycle wean and fela teara and luteð swiðe eadmodlice to dryhtnes fotum and to his cneowe and he ðus cweð 
394.17.98: min drihten ælmihtig ðu me sealdest ealdordom under ðe ofer eall heofena rice þæt ic moste bion þin gewitenra eallra sawla andfeng 
394.17.99: and nu ic ðe bidde min drihten þæt ðu næfre forlæte ðus myclan heapes geweald dioflu agan þines handgeweorces 
394.17.100: and þonne forgifeð ure dryhten þam halgan sancte michael þone þriddan dæl ðæs synfullan heapes 
394.17.101: and þonne bið ðær gyt swiðe mycel werod and swiðe ofermætlice mycel behindan þara synfullra sawla 
394.17.102: and þonne ariseð se halga sanctus petrus his ealdorþegn swiðe sarig and swiðe dreorig and mid miclan sarigan tearum 
394.17.103: and he ðonne mid myclum eadmedum fealleð to ðæs hælendes fotum and to his cneowum and he ðonne cweð 
394.17.104: min dryhten min drihten ælmihtig ðu me sealdest and me geuðest heofona rices cægan and eac hellewita þæt ic moste swylcne gebindan on eorðan swylcne ic þonne wolde and swylcne alysan swylcne ic wolde 
394.17.105: ic bidde þe min dryhten for þinum cynedome and for þinum þrymme ðæt ðu me forgife ðysses earman and ðysses synfullan heapes þriddan dæl 
394.17.106: and þonne forgifeð ure dryhten ðam halgan sancte petre ðone ðriddan dæl þæs synfullan heapes 
394.17.107: and þonne bið þær gyt swiðe mycel werod behindan and þæt bið gode swiðe lað 
394.17.108: ðonne besyhð se soðfæsta dema on þa swiðran healfe to his ðam gecorenum and to his ðam halgum and he ðus cweð 
394.17.109: uenite benedicti patris mei percipite regnum quod uobis paratum est ab origine mundi 
394.17.110: he swa cwæð cumað ge nu gebledsode and onfoð mines fæder rice þæt eow wæs geearuwad fram fruman middangeardes 
394.17.111: and þonne gyt besyhð ure dryhten on þa wynstran hand to ðam synfullan heape and he ðus cweð to him 
394.17.112: discedite maledicti in ignem æternum qui preparatus est diabulo et angelis eius 
394.17.113: he swa cwæð gewitað ge awyrigde fram me in ða neoðemestan hellewite and in ðæt ece fyr ðe ðam diofle wæs geearwod and eow þe ge him hyrdon 
394.17.114: and þonne gesamniað ða dioflu hie tosomne and hie ðonne drifað þa synfullan and þa cearfullan sawla to helle 
394.17.115: and se halga petrus gæð mid and bereð helle cægan on handa 
394.17.116: eala broðor mine hwæt ðær mæg gehyran micel sorh and mycel wanung and mycel sworetung and mycel wop and toða gristbitung and þone hludestan sarigcerm and þone sarigestan stefn and þone sarigestan wanunge and granunge 
394.17.117: and þonne drifað ða deofla þa synfullan sawla and þa dreorigan in hellewitu 
394.17.118: and hie sylfe gað mid in on þa helle 
394.17.119: and þonne wendeð sanctus petrus þanon fram þære helle dura and he beluceð þa helleduru syðþan 
394.17.120: þa earman sawla bioð in ða ecan helle and in ða ecan cwylmnesse and ða deofla mid him 
394.17.121: and þonne wendeð him sanctus petrus þanon fram þære helle dura 
394.17.122: and he ðonne weorpeð ða cearfullan cæge oferbæc in on þa helle 
394.17.123: ðis he deð forðam þe he ne mæg locian on ðæt mycle sar and on ðam myclan wanunge and on ðam myclan wope þe þa earman sawla dreogað mid ðam deoflum in helletintrego 
394.17.124: eala broðor mine hu mycel and hu hlud bið se cnyll þonne seo cæge fealleð in ða helle 
394.17.125: men ða leofestan siððan ne ðurfan þa synfullan and ða sorhfullan sawla wenan ne ða diofla þon ma þæt hie æfre onfon syðþan reste 
394.17.126: and þonne dryhten færð him mid his englum and mid his apostolum and mid his ðam haligra werode to heofena rice mid myclan þrymme and þær syððan wuniað in ecum wuldre 
394.17.127: and hie habbað symle gefean syððan and blisse mid urum dryhtne ðam sie symble wuldor and wyrðmynd and ece gefean a butan ende in saecula saeculorum amen 

