

382.9.1: men þa leofestan we gehyrdon oft secggan be þam æþelan tocyme ures drihtnes hu he him on þas world þingian ongan 
382.9.2: þæt heahfæderas sægdon and cyþdon þæt witigan witigodan and heredon þæt sealmsceopas sungon and sægdon þæt se wolde cuman of þam cynestole and of þæm þrymrice hider on þas world and him ealle þas cynerice on his anes æht geagnian 
382.9.3: eall þæt wæs gelæsted seoþþan heofonas tohlidon and seo hea miht on þysne wang astag 
382.9.4: and se halga gast wunode on þam æþelan innoþe and on þam betstan bosme and on þam gecorenan hordfæte 
382.9.5: and on þam halgan breostum he eardode nigon monaþ 
382.9.6: þa ealra fæmnena cwen cende þone soþan scyppend and ealles folces frefrend and ealles middangeardes hælend and ealra gasta nergend and ealra saula helpend 
382.9.7: þa se goldbloma þa on þas world becom and menniscne lichoman onfeng æt sancta marian þære unwemman fæmnan 
382.9.8: þurh þa byrþran we wæron gehælde and þurh þæt gebeorþor we wurdon alysde 
382.9.9: and þurh þa gesamnunga we wæron gefreoþode feonda gafoles and þurh þone tocyme we wæron geweorþode and gewelgade and gearode 
382.9.10: and seoþþan he drihten crist her on worlde wunode mid mannum and him feala wundra cyþde and beforan worhte and hie liþelice hælan wolde and mildheortnesse tæcan 
382.9.11: hie wæron stænenre heortan and blindre þæt hie þæt ongeotan ne cuðan þæt hie þær gehyrdon ne þæt oncnawan ne mihton þæt hie þær gesawon 
382.9.12: ac þa se ælmihtiga god afyrde him þæt unriht wrigels of heora heortan and hie onbyrte mid leohtum andgite 
382.9.13: þæt hie þæt ongytan and oncnawan mihton hwa him to hæle and to helpe and to feorhnere on þas world astag 
382.9.14: seoþþan he him mildheortnesse earon ontynde and to geleafan onbryrde and his miltse onwreah and his mægsibbe gecyðde 
382.9.15: ær þon we wæron steopcild gewordene forþon þe we wæron astypte þæs heofonlican rices 
382.9.16: and we wæron adilegode of þam frymþlican 
382.9.17: crist wunaþ and rixaþ mid eallum halgum saulum aa buton ende on ealra worlda world amen 

