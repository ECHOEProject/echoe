dominica tertia in quadragesima 

382.4.1: geheraþ nu men þa leofestan hwæt se æþela lareow sægde be manna teoþungceape 
382.4.2: he cwæþ nu nealæceþ þæt we sceolan ure æhta and ure wæstmas gesamnian 
382.4.3: don we þonne geornlice drihtne þancas þe us þa wæstmas sealde and syn we gemyndige þæs þe us crist sylfa bebead on þyssum godspelle 
382.4.4: he cwæþ þæt we symle emb twelf monaþ ageafon þone teoþan dæl þæs þe we on ceape habban 
382.4.5: hwæt ure drihten hine gemedemode þæt he us sealde ealle þa wæstmas þe eorþe forþbringeþ 
382.4.6: þeah he hie mannum missenlice dæle hwæþere he bebead þæt we symle emb twelf monaþ gedælan for his noman þone teoþan dæl on urum wæstmum and on cwicum ceape 
382.4.7: ne bæd he no þæs forþon þe him þæs ænig þearf wære ac forþon he wolde ægþær ge ofer heofenum ge ofer eorþan us his miltse gecyþon 
382.4.8: us is þonne mycel nedþearf þæt we gebugon to him and þæt we motan brucan his wuldres fægernesse 
382.4.9: swa drihten sylfa wæs sprecende þurh witgan he cwæþ bringaþ ge on min beren eowerne teoðan sceat 
382.4.10: hwylc beren mænde he þonne elles buton heofona rice 
382.4.11: and he swa cwæþ gedoþ þæt eow sy mete gearo on minum huse 
382.4.12: hwæt mænde he þonne elles buton þæt we gefyllon þæs þearfan wambe mid urum godum 
382.4.13: þonne ne hingreþ us næfre on ecnesse ac he us ontyneþ heofenes þeotan and he us syleþ his wæstma genihtsumnesse 
382.4.14: and be þissum þingum eallum geþenc þu dysega mon hwæt yfela bebead drihten æfre þæt his lar nære wyrþe þæt hi mon gehyrde 
382.4.15: þonne sægþ on þissum bocum þæt drihten sylf cwæde þæt þis mennissce cyn ne sceolde agimeleasian þæt hie sealdon heora wæstma fruman for gode 
382.4.16: and gif we þæt nu ne doþ þonne wyrce we us myccle synne on þon 
382.4.17: and us is get wyrse þæt we urne ceap teoþian gif we willaþ syllan ure þæt wyrste gode 
382.4.18: cwæþ se æþela lareow weorþiaþ ge eowerne drihten god mid gedafenlicum þingum and onsecggaþ ge him mid soþfæstnesse wæstmum þonne gefylleþ drihten eower beren mid genihtsumnesse 
382.4.19: ne þurfon ge wenan þæt ge þæt orceape sellon þæt ge under drihtnes borh syllaþ þeh ge sona instæpes þære mede ne ne onfon 
382.4.20: hit is þeh wen þæt feala manna þence hwylcum edleane he onfo æt drihtne oþþe hu god him þæt eft forgyldan wille þæt he ær for his noman sealde þæm earman 
382.4.21: gif ge þonne gelyfaþ cwæþ drihten þæt eow þæt to gode gelimpe þæt ge her on minum naman syllaþ þonne biþ hit eow nyt geseald and hit ariseþ eowrum saulum to hundteontigfealdre mede 
382.4.22: gif ge þonne tweogaþ be þæm ælmessum þe ge for godes noman syllaþ and ge eow ondrædaþ þæt ge onfon to lytlum leanum þonne forleosaþ ge þa ælmessan þe ge nu for gode syllaþ and hie eow to nænigre are ne belimpeþ 
382.4.23: on þissum godspelle sægþ þæt ure teoþan sceattas syn earmra manna gafol 
382.4.24: agifaþ nu teoþan dæl ealles þæs ceapes þe ge habban earmum mannum and to godes cyrican þæm earmestan godes þeowum þe þa cyrican mid godcundum dreamum weorþiað forþon seo cyrice sceal fedan þa þe æt hire eardiaþ 
382.4.25: geseoþ nu hu bliþe þa earman beoþ þonne hi mon mid mete and mid hrægle reteþ 
382.4.26: myccle bliþre bið seo sawl þæs mannes þonne hire man þa ælmessan fore dæleþ 
382.4.27: forþon be þære ælmessan and be þæm fæstenne heo lifian sceal a buton ende 
382.4.28: se þe buton ælmessan and fæstenne leofað se bið on helle cwelmed and he næfre ræste nafaþ 
382.4.29: swa sanctus paulus cwæþ þætte god hete ealle þa aswæman æt heofona rices dura þa þe heora cyrican forlætaþ and forhycggaþ þa godes dreamas to geherenne 
382.4.30: forþon ne þearf þæs nanne man tweogean þæt seo forlætene cyrice ne hycgge ymb þa þe on hire neawiste lifgeaþ 
382.4.31: forþon broþor mine þa leofestan syllaþ ge eowere teoþan sceattas þyder and þær gode dælaþ þam þe heora hadas mid clænnesse healdan and godes lof mid rihte began willaþ 
382.4.32: swa se æþela lareow bebead þæt man godes æwe mid rihte heolde and godes cyricean fæste tremede ge læwede men ge gehadode 
382.4.33: þa mæssepreostas þe godes cyricena lareowas beoþ þa sceolan heora scriftbec mid rihte tæcan and læran swa swa hie ure fæderas ær demdon 
382.4.34: ne wandige na se mæssepreost no for rices mannes ege ne for feo ne for nanes mannes lufon þæt he him symle rihte deme gif he wille sylf godes domas gedegan 
382.4.35: ne sceal he eac beon to georn deadra manna feos ne to lyt þancian heora ælmessan forþon þe hie wenaþ þæt he heora senna alysan mæge 
382.4.36: and þa lareowas sceolan synnfullum mannum eadmodlice tæcan and læran þæt hie heora synna cunnon onrihtlice geandettan forþon þe hie beoþ to þon mislice and sume swiþe unsyferlice þæt se man wandaþ þæt he hi æfre asecgge buton se mæssepreost hie æt him geacsige 
382.4.37: eala cwæþ sanctus paulus þæt biþ deofles goldhord þæt mon his synna dyrne his scrifte 
382.4.38: forþon þæm wiþerweardan beoþ þæs mannes synna gecwemran þonne eal eorþlic goldhord 
382.4.39: se mæssepreost se þe bið to læt þæt he þæt deofol of men adrife and þa sauwle raþost mid ele and mid wætere æt þon wiþerweardan ahredde þonne bið he geteald to þære fyrenan ea and to þæm isenan hoce 

382.4.40: þonne sægde sanctus pauwlus þæt he gesawe naht feor from þæs mæssepreostes sidan þe we ær bufan emb spræcon þæt he wære getogen mid þon isnan hoce on þære picenan ea oþerne ealdne man and þone læddon feower awyrgde englas mid mycelre reþnesse 
382.4.41: and hine besencton on þa fyrenan ea æt his cneowa and hie hine hæfdon geþreatodne mid fyrenum racentum þæt he ne moste gecweþan miltsa me god 
382.4.42: þa cwæþ se æþela lareow to þæm engle þe hine lædde hwæt is þes ealda man 
382.4.43: se engel him to cwæþ hit is an biscop se dyde mare yfel þonne god 
382.4.44: he onfeng for worlde mycelne noman and þæt eal forheold and his scyppend þe him þone noman forgeaf 
382.4.45: þonne sægde sanctus paulus þæt se biscop nære miltsiende wydewum ne steopcildum ne nanum godes þearfan þa wæs him forgolden æfter his agenum gewyrhtum 

382.4.46: and her sægþ on þyssum bocum þæt þæm biscopum þe her on worlde syndon swyþe gelice gegange þæm biscope þe paulus on þære fyrenan helle geseah gif hi nellaþ healdan godes æwe swa swa him haligu gewreotu bebeodaþ 
382.4.47: se biscop sceal þe wile onfon godes mildheortnesse and his synna forgifnesse þrafian þa mæssepreostas mid lufe ge mid laþe þæt hie healdan godes æwe onriht and þone hired þe hie ofor beoþ and þa læwedan men þe hie aldormen ofer beon sceolan 
382.4.48: þæt hie þæm ne geþafian þæt hie heora lif on woh lifgean þæt hie on him sylfum onstellan gode bysene þæm folce 
382.4.49: forþon se goda lareow sægde þonne se mæssepreost oþþe se biscop wære gelæded on ece forwyrd þæt hi þonne ne mihtan nawþer ne him sylfum ne þære heorde þe hi ær gode healdan sceoldan nænige gode beon 
382.4.50: hwane manaþ god maran gafoles þonne þone biscop forþon þe se biscop biþ godes gingra 
382.4.51: and he biþ efenhalig his apostolum and efnhlete his witgum gif he ne geþafaþ þæt godes folc heora lif on woh lybban 
382.4.52: swa sanctus paulus sægde þæt crist sylfa bebude moyse þæt he oþrum lareowum sægde gif hi þæt cristene folc mid lufan ne mehton gecyrron þæt hi godes æwe onriht geheoldan þæt hit þonne manige yfele men mid heora feore gebohtan þonne gecyrde þæt oþer folc on godes þone soþan þeowdom 
382.4.53: swa se æþela lareow sægde þæt se cyning and se biscop sceoldan beon cristenra folca hyrdas and hi from eallum unrihtwisum ahweorfan 
382.4.54: and gif mon þonne ne mihte hi to rihte gecyrron þæt hi heora wohdæda geswican woldan þonne sceal æghwylc man betan his wohdæda be his gyltes andefne 
382.4.55: se biscop and se mæssepreost gif hi mid rihte willaþ gode þeowian þonne sceolan hi þegnian dæghwamlice godes folce oþþe huru embe seofon niht mæssan gesingan for eal cristen folc þe æfre from frymþe middangeardes acenned wæs and godes willa sy þæt hi foreþingian motan 
382.4.56: þonne onfoþ hi from gode maran mede þonne hi from ænigum oþrum lacum don forþon þe gode is his folc swyþe leof 
382.4.57: and þa þe on heofenum syndon hi þingiaþ for þa þe þyssum sange fylgeaþ 
382.4.58: and hi beoþ on ealra eorþlicra gebedrædenne þe cristene wæron oþþe gyt syn 
382.4.59: and hi næfre on heora synnum ne swyltaþ and godes mildheortnes biþ ofer hi and ealra haligra 

382.4.60: and god hafaþ alyfed eorþlicum mannum þæt hi motan bletsian eal cristen folc and him gelome godcunde lac forebringan forþon hi syndon godes bearn gecegede and on ealra haligra geþoftscipe 
382.4.61: and þis weorc biþ deoflum se mæsta teona forþon þe hi habbaþ manega saula on heora gewaldum þe him wile git god miltsian for heora mægena weorþunga and for eorþlicra manna gebedum and ealra haligra and for his mycclan mildheortnesse 
382.4.62: cwæþ se halga lareow ne ablinnan we manna bearn þæt we gode cwemon and deofol tynan dæges and nihtes and mid cristes rodetacne us gebletsian 
382.4.63: þonne flyhþ þæt deofol fram us forþon him biþ mara broga þonne ænigum men sy þeah hi mon slea mid sweorde wiþ þæs heafdes 

382.4.64: and eallum cristenum mannum is beboden þæt hi ealne heora lichoman seofon siþum gebletsion mid cristes rodetacne 
382.4.65: ærest on ærnemorgen oþre siþe on underntid þriddan siþe on midne dæg feorþan siþe on nontid fiftan siþe on æfen syxtan siþe on niht ær he reste seofoþan siþe on uhtan huru he hine gode bebeode 
382.4.66: and gif þa lareowas þis nellaþ fæstlice godes folce bebeodan þonne beoþ hi wiþ god swyþe scyldige forþon þæt godes folc sceal witon hu hi hi sylfe scyldan sceolan wiþ deoflu 
382.4.67: and þa lareowas beoþ syþþan domes wyrþe gif hi nellaþ þæt folc læron þæt hi heora synna geswicon and godes bebodu healdan 

382.4.68: se biscop sceal beodan mid þon mæston bebode þæm mæssepreostum gif hi hi sylfe willon wiþ godes erre gehealdan þæt hi secggan þæm godes folce þæt hi sunnandagum and mæssedagum godes cyrican georne secan and þær þa godcundan lare lustlice gehyran 
382.4.69: ne sceolan þa lareowas agimeleasian þa lare ne þæt folc ne sceal forhycggan þæt hi to him hi geeaþmedon gif hi willon godes forgifnesse habban 
382.4.70: forþon þær mon þæt godspel sægþ maniges mannes heorte biþ onbryrded and god biþ milde þæm monnum þe mid eaþmodre heortan on hine gelefaþ 
382.4.71: þonne sceolan þa biscopas and þa mæssepreostas gehwylces hades men georne þreatigean and him bebeodan þæt hi godes domas onriht healdon þa godes þeowas heora tidsangas and heora cyricean mid rihte healdan and þa læwedan swa him mid rihte tobelimpe 
382.4.72: gif him mon þonne hyran nelle þonne mot se mæssepreost hit wrecan swa hit her beboden is 

382.4.73: gif se godes þeow nelle þære cyrican on riht þeowian þæt he þonne mid læwedum mannum onfo þæs heardestan þeowdomes 
382.4.74: and þis sceal se mæssepreost nede bebeodan oþþe þæs godes þeowes synna onfon 
382.4.75: and he biþ þonne seoþþan þæm englum gelic þe geo gode wiþsocan and þa wurdon on helle besencte 

382.4.76: þonne sæde þæt se æþela lareow be þæm ilcan þæt hi oþre men be þon læron mihton and se bisceop and se mæssepreost beoþ þonne wiþ god gehealdene 
382.4.77: moyses onfeng scinendum wuldorhelme forþon he symle þa nyrugde þe god oferhogodan 
382.4.78: se þe godes bebod oferhogaþ he biþ on hæþenra onlicnesse and manig deofol on him eardaþ 

382.4.79: cwæþ sanctus paulus mycel biþ þæs apostolican hades bebod 
382.4.80: forþon þe drihten cwæþ to him þæt swa hwylcne swa he on eorþan gebunde þæt se wære on heofonum gebunden and swa hwylcne swa he on eorþan alysde þæt se wære on heofonum onlysed 
382.4.81: þonne lære ic eow broþor mine þæt ge syllon eowre teoþan sceattas earmum mannum þe her for worlde lytel agan 
382.4.82: þonne blissiaþ ealle halige ofer eow and god sylf biþ mid eow and ge mid him and ge onfoþ eowerra synna forgifnessa 
382.4.83: and swa hwylc man swa nele his ceapes and his wæstma þone teoþan dæl for godes naman dælan þonne ne bið þæm seald drihtnes mildheortnes ne his synna forgifnes ah he bið mid witum þread æfter his deaþe 
382.4.84: and ealra his æhta þonne idel hende and him þonne beoþ ealle mid nede on genumene 
382.4.85: and æghwylcum men is beboden þe on ænigum þingum cræftig sy oþþe on maran wisdome oþþe on læssan 
382.4.86: þonne agife he symle drihtne þone teoþan dæl for his ðæm eorþlicum gestreonum and for þæs ecan lifes wæstmum 
382.4.87: forþon simle drihten manaþ æghwylcne man þæs ðe he him her syleþ 
382.4.88: and gif we þonne lustlice and rumlice þa welan dælaþ earmum monnum þe us god ær sealde þonne onfo we ægþer ge eorþlice mede ge eac heofenlice 

382.4.89: eala cwæþ se æþela lareow þu dysega man and þu unsnottra to hwon bescyredest þu þe twyfealdre bletsunga þa þu heruwdest godes bebodu 
382.4.90: forhwon ne geþohtest þu þæt hit is eal godes 
382.4.91: eala þu gitsigenda and þu welega hwæt dest þu þe gif drihten on þe genimþ þa nigan dælas and þe læteþ þone teoþan dæl anne habban 
382.4.92: forþon þæt biþ buton synne þæt mon þa nigan dælas on þam men genime þonne he þæs teoþan dæles gode forwyrneþ 

382.4.93: hit is awriten on cristes bocum þæt drihten sylf cwæde þæt þa teoþan sceattas wæron on urum agnum domum ge on lande ge on oþrum þingum ge on oþrum gestreonum forþon symle æt þæm ytmestan dæge eal hit him wyrþ to teonan þæm þe his gode wyrneþ 
382.4.94: gif we þonne bliþe and rummodlice hi dælan willaþ earmum mannum þonne ontyneþ us drihten heofenes þeotan 
382.4.95: and he us sendeþ ufan his bletsunga and ure hwæte and ure wingeardas and ealle ure eorþan wæstmas beoþ gebletsode gif we beoþ riht donde 
382.4.96: and he us eac gesceldeþ wið eallum feondum 

382.4.97: hwæt æghwylc mon wile þæt him drihten selle ealle his þearfe and hine ne lyst his willan wyrcean þæt he on his naman dæle þæt he him ær sealde 
382.4.98: forhwon ne magon we geþencan þæt seo eorþe is godes and godes is þæt yrfe þe we big leofiaþ and we ealle syndon his 
382.4.99: and on his onwealde is eal þes middangeard 
382.4.100: and þas windas and þas regnas syndon ealle his þa þe eorþan wæstmas weccaþ and þære sunnan hæto þe þas eorþan hlyweþ and ealle gesceafta syndon his 
382.4.101: and he hi ealle geworhte and on his anwalde hafaþ 
382.4.102: and ure drihten is swiþe gemyndig ealra þara gifena þe he us tolæteþ 
382.4.103: and we æt þæm ytmestan dæge eall agyldan sceolan þæt he us ær on eorþan sealde and he us þonne forgyldeþ swa we nu her doþ ge godes ge yfeles 

382.4.104: men þa leofestan forhwon ne magon we geþencan gif we ane hwile beoþ on hwylcum earfoþum þær we ures feores ne wenaþ þæt we þonne his are biddaþ 
382.4.105: and us bið þonne leofre þonne eal eorþan wela gif he us arian and miltsian wile 
382.4.106: forhwon ne magon we geþencan hwylc þæt wite bið þe næfre nænig ende ne becymeþ 

382.4.107: þonne manige ic nu mid godcundre stefne cwæþ se æþela lareow þæt ge eow alesan of eowrum synnum ær þon þe ge deaþe swelton 
382.4.108: forþon þe hit nu swiþe nealæceþ urum endedæge 
382.4.109: and us is swiþe uncuþ hwæt ure yrfeweardas and lastweardas getreowlices don willon æfter urum life gif we hit sylfe ær agimeleasiaþ forþon syndon feawa þe þæm deadan getreowe weorþon 
382.4.110: forþon oft hit gesæleþ þæt his æhta weorþaþ on þæs onwealde þe he ær on his life wyrrest uþe hwilum þurh wifes geweald hwilum þurh weres 
382.4.111: and mon þonne nohtes wyrþe his saule ne deþ ne his goldes ne his seolfres ne his eorþwelena gif he ær nele þone selestan dæl for hine sylfne gode gedælan þa hwile þe he her on life biþ 
382.4.112: þonne þæs monnes saul ut of his lichoman gangeþ þe him wæron ær his æhta leofran to hæbbenne þonne godes lufu þonne ne gefultmiaþ þære saule þara gimma frætwednes ne þara goldwlenca nan þe his lichoma ær mid oforflownessum gefrætwod wæs and þa eorþlican gestreon swiþor lufode þonne he his gast dyde oþþe urne drihten þe hine gesceop 
382.4.113: þonne weorþaþ him ealle þa eorþlican gefean and þa mycclan spræca and ofordruncennessa þa hleahtras and þa arleasan gylpas þe he ær lufode weorþaþ him þonne ealle on heaf gehwyrfede forþon þe he ær nolde ongytan þone towerdon deaþ and þone mycclan ege and þone bifigendan domesdæg 

382.4.114: broþor mine cwæþ sanctus paulus ongytaþ nu þysne cwide loca hwæt þe sy her on worlde swetast and leofast gesewen þinra æhta þara þu scealt gode his dæl ageofan þe hit þe ær sealde 
382.4.115: gif þu þæt ne wilt don æfter þinum deaþe hit weorþeþ þe swiþe bitere forgolden 
382.4.116: forþon þæt biþ swiþe dysig man and unsnottor on his life se þe lufaþ þas eorþlican welan and ne lufaþ god þe hit him eal sealde 
382.4.117: manna freondscipe biþ swiþe hwilwendlic and swiþe scendende forþon ure yldran swultan and swiþe oft us from wendan 
382.4.118: ah se þe godes freondscipe begyteþ ne þearf se næfre wenan þæt he him onwended weorþe ac a ece standeþ 

382.4.119: soþ is þæt ic eow secgge swa hwylc man swa nele drihten lufian and his æhta for his naman dælan þonne genimeþ hi drihten mid mycclum teonan on him 
382.4.120: and swa feala earmra manna swa on þæs rican neaweste and þæs welegan sweltaþ and he him nele syllan his teoþung sceatta dæl þonne biþ he ealra þara manna deaþes sceldig and myrþra beforan þæs ecan deman heahsetle forþon þe he heold ær his æhta him to wean and to wlencum and forwyrndon þam drihtnes þearfum 
382.4.121: se mon se þe wile þone heofonlican gefean begytan agife he symle mid rihte þone teoþan sceat gode and dæle þeah his ælmessan forþ of þon nigeþan dælon and sylle earmum mannum his beodlafa and his ealde hrægl 
382.4.122: þonne biþ hit eft him togeanes gehealden on þæm heofonlican goldhorde 
382.4.123: and swa hwæt swa us god sylle mare þonne we nede brucan sceolan dælon we þæt symle þæm þe læsse habban 
382.4.124: ne sylþ he hit us to þon þæt we hit hydon oþþe to gylpe syllan samhwylcum mannum þe naht swiþe god ne lufiaþ ah we hit sceolan syllan to godes cyrican and þæm earmestum mannum dælon 
382.4.125: þonne is þæt god ge her on worlde ge eac on þære toweardan 
382.4.126: þa welan and þæt mycele gylp and seo unrihtgitsung and þæt man þæm earman forwyrne þæt is eal swiþe mycel synn beforan gode 

382.4.127: wiþsacaþ nu þam leasum welum and þam unalyfdum gestreonum swa þa halgan dydon þe on þyssum life naht ne sohton ne ne gyrndon to hæbbenne buton þæt hi on heofona heanessum gebrohton eal þæt hi on eorþan begeaton þurh godes fultum 
382.4.128: nis eow þonne forboden þæt ge æhta habban gif ge þa onriht strenaþ forþon gode is swiþe leof þæt ge þa earmum mannum syllon 
382.4.129: and mid eowrum æhtum geearnian þæt ge þone ecan gefean begytan motan þe drihten on is mid his halgum and mid eallum þam þe his bebodu healdan willaþ and gelæstan 
382.4.130: þæm drihtne sy lof and wuldor and sibb on ecnesse in ealra worlda world a buton ende amen 

