69.11.1: crist cwæð on his halgan godspelle þæt fela fortacna scylan geweorðan wide on worolde ægðer ge on heofenlicum tunglum ge on eorðlicum styrungum 
69.11.2: ær þam þe se dom cume þe us eallum wyrð gemæne 
69.11.3: and witodlice eallswa flod com hwilum ær for synnum swa cymð eac for synnum fyr ofer mancynn 
69.11.4: and þærto hit nealæcð nu swiðe georne 
69.11.5: and þig sin fela yfela and myslicra gelimpa wide mid mannum 
69.11.6: and eall hit is for synnum 
69.11.7: and gyt weorþeð mare þæs þe bec secgað wracu and gedrecednys þonne æfre ær wære ahwar on worlde 
69.11.8: þæt bið þonne antecrist wedeð and ealle world bregeð 
69.11.9: and þærto hit nealæcð nu swiðe georne 
69.11.10: and þig hit is on worolde a swa leng swa wyrse þæs þe we sylfe gecnawað ful georne 
69.11.11: and eac is on us sylfum swutol and gesyne þæt we to wace hyrað urum drihtne 
69.11.12: and þæt we to ortrywe syndan godes mihta and his mildheortnesse 
69.11.13: and þæt we him oftor swiðor abelgað þonne we beþorftan 
69.11.14: and eac betwynan us sylfum rihte getreowða healdað to wace for gode and for worlde 
69.11.15: and þig us deriað and þearle dyrfað fela ungelimpa and ælþeodige men 
69.11.16: and utancumene swiðe us swenceað 
69.11.17: eallswa crist on his godspelle swutellice sæde þæt sceolde geweorðan 
69.11.18: he cwæð surget gens contra gentem et reliqua 
69.11.19: up ræsað þeoda he cwæð and wyðerræde weorðað and hetelice winnað and sacað heom betweonan 
69.11.20: for þam unrihte þe to wide wyrð mid mannum on eorðan 

69.11.21: leofan menn clæne wæs þeos eorðe on hyre frumsceafte 
69.11.22: ac we hy habbað syððan afylede swiðe and mid urum synnum þearle besmitene 
69.11.23: and ure misdæda eac þreageað us gelome 
69.11.24: forþam þe we nellað godes lage healdan swa swa we sceoldan 
69.11.25: ne we teoðunge syllað swa swa us gebyrede 
69.11.26: ne we ælmessan dælað swa swa we beþorftan 
69.11.27: ac on æghwilce wisan waniað to swyðe eal þæt we sceoldan on godes est gelæstan 
69.11.28: and forþy us eac swenceað and ongean winnað manege gesceafta eallswa hit awriten is 
69.11.29: pugnabit pro deo orbis terrarum contra insensatos homines 
69.11.30: ðæt is on englisc 
69.11.31: eal world winneð swiðe for synnum ongean þa oferhogan þe gode nellað hyran 
69.11.32: seo hefene us winð wið þonne heo us sendeð styrnlice stormas and orf and æceras swiðe amyrreð 
69.11.33: seo eorðe us winð wið þonne heo forwyrneð eorðlice wæstmes and us unweoda to fela asendeð 
69.11.34: eac hit awriten is þæt sunne aðystrað ær worlde ende and mona adeorcað 
69.11.35: and steorran hreosað for manna synnum 
69.11.36: and þæt bið þonne antecrist wedeð þæt hit bið gelic þam swylce hit swa sy 
69.11.37: hit is gecweden þæt sunne aþystrað 
69.11.38: þæt is þonne god nele cyðan on antecristes timan his mægen ne his mihta swa swa he oft ær dyde 
69.11.39: þonne bið gelic þam swylce sunne beo aþystrad and mona hit cweð adeorcað 
69.11.40: ðæt is þæt godes halgan ænige tacna þonne ne wyrceað swa swa hig oft ær dydan 
69.11.41: and steorran hit cweð hreosað ufene of heofenum 
69.11.42: þæt is þæt liceteras and leaslice cristene hrædlice hreosað of rihtan geleafan and to antecriste geornlice bugað 
69.11.43: and wurðað his gefylstan eallum heora mihtum 
69.11.44: and þonne geweorþeð ægesa se mæsta þe æfre ær wære and ehtnes seo mæste wide on worlde 
69.11.45: ne byrh se gesibba þonne gesibban þe ma þe þam fremdan 
69.11.46: and be þam egeslican timan matheus se godspellere soðlice þus cwæð 
69.11.47: in diebus illis erit tribulatio talis qualis non fuit ab initio mundi nec postea erit 
69.11.48: ðæt is on englisc þæt swylc yrmð and earfoðnys bið þonne on worolde swylce næfre ær næs ne eft ne geweorðeð 
69.11.49: and hraðe æfter þam syððan astyred wyrð þurh godcunde mihte eall heofenlic mægen and eorðwaru aræred of deaðe to dome 
69.11.50: ðonne mæg gecnawan se þe ær nolde soðes gelyfan þæt crist þurh his mægenþrim þonne geleanað manna gehwylcum ærran gewyrhtan 
69.11.51: wa þam þonne þe ær geearnode hellewite 
69.11.52: þær is ece bryne grimme gemenged 
69.11.53: and þær is ece gryre 
69.11.54: þær is wanung and granung and aa syngal heof 
69.11.55: þær is ealra yrmþa gehwylc and ealra deofla geþring 
69.11.56: wa þam þe þær sceal wunian on wite 
69.11.57: betere him wære þæt he mann nære æfre geworden þonne he gewurde 
69.11.58: forþam nis se man on life þe areccan mæge ealle þa yrmða þe se gebidan sceal se þe on þa wita ealles behreoseð 
69.11.59: and hit is ealles þe wyrse þe his ænig ende ne cymð æfre to worlde 
69.11.60: eala leofan menn utan don swa us þearf is beorgan us georne wið þæne ægesan and helpan ure sylfra þa hwile þe we magan and motan 
69.11.61: þe læs we forweorðan þonne we læst wenan 
69.11.62: ac utan lufian god ofer ealle oðre þing and his willan wyrcan swa we geornost magan 
69.11.63: þonne geleanað he hit us swa us leofost byð þonne we æfre þæs betst beþurfan 
69.11.64: him symle sy lof and wuldor in ealra worlda worold a butan ende amen 

