sermo de babtismate 

331.6.1: leofan men eallum cristenum mannum is mycel þearf þæt hy heora fulluhtes gescead witan 
331.6.2: and gehadedum mannum gebyreð swyðe rihte þæt hi geornlice understandan huru þæt manna gehwylc gyf he þære ylde and ðæs andgytes hæfð þæt he hit understandan mæg hwæt him man to ðearfe segð þonne mot he beon ærost ðinga gemynegad and gewisod þæt he cunne hu he of hæþendome mæge to cristendome ðurh rihtne geleafan and ðurh fulluht cuman 
331.6.3: þonne is ærost se fruma þæt man gedo þurh gode wissunge þæt he his drihten ongyte rihtlice and þæt he eac wiðsace anrædlice deofles gemanan 
331.6.4: þæt is þæt he forsace and forbuge his unlara þæs þe he æfre mæge 
331.6.5: and ðæt he geswutelige eac þæt he hæbbe and æfre habban wille anræde geðanc and anrædne geleafan on ænne soðne and ealmihtigne godd 
331.6.6: and leornige þæt he cunne þæt ælc cristenman huru cunnan sceal paternoster and credon 
331.6.7: mid þam paternostre man sceal to gode gebiddan and mid þam credan geswutelian rihtne geleafan 
331.6.8: and syððan se man þæt can and rihtne geleafan hæfð ariht understandan þonne bið he wyrðe þæt he fulluht underfo 
331.6.9: gif he þis huru ærest beforan gedeð 
331.6.10: þæt is þæt he deofol and his gemanan ealne forsæcð and him mid ealle fram byhð 
331.6.11: and crist gecyst and him to gebyhð and on hine anrædlice gelyfð 
331.6.12: se gelyfð anrædlice and rihtlice on hine se ðe hine rihtlice lufað 
331.6.13: and se hine lufað rihtlice se ðe his beboda and his laga gehealdeð 
331.6.14: elles ne byð seo lufu naht and elles ne fremeð eac þæt fulluht na swyðe butan man godes beboda gyme þe geornor and man his lara and laga þe rihtlicor healde 

item 

331.6.15: leofan men on ðære cristnunge ðe man deð ær ðam fulluhte is mycel getacnung 
331.6.16: þonne se sacerd cristnað þonne orðaþ he on þone man þonne hit swa gebyrað in modum crucis 
331.6.17: and ðonne wyrð þurh godes mihte sona deofol swyðe geyrgd 
331.6.18: and mid þæs sacerdes halsunge se deofol wyrð aflymed fram þære menniscan gesceafte þe ær ðurh adam forworht wæs 
331.6.19: and ðam halgum gaste byð þonne sona eardungstow on þam menn gerymed 
331.6.20: twa ðing syndon þurh godes mihte swa myccle and swa mære þæt æfre ænig man ne mæg ðæron ænig ðing awyrdan ne gewanian fulluht and huslhalgung 
331.6.21: nis se mæssepreost þe mæssian mot and to mæssiane ah on worulde swa mistlic ne swa fracod on his dædan gyf he ðæra þenunga aþere deð swa swa ðærto gebyreð þeah he sylf unriht dreoge on his life ne byð seo þenung þæs na þe wyrse 
331.6.22: ne eft nis ænig swa mære ne swa haliges lifes þæt aðor ðæra þenunga gegodian oððon gemycclian mæge 
331.6.23: do swa hwylc swa hit do godes sylfes miht byð on þære dæde þurh halig geryne 
331.6.24: ac se earma synfulla man hearmað þeah him sylfum egeslice swyðe se þe geþristlæcð to mæssianne oððon husl to ðicganne and wat hine sylfne on synnum to fulne and swyðe forwyrhtne and nele ær hit geandettan and betan ær he to ðam geþristlæce þæt he mæssian aginne 
331.6.25: his dyrstignes witodlice dereð him sylfum 
331.6.26: ac þæt ne dereð elles þam na þe swyðor þe þa ðenunga underfehð mid rihtum geleafan 
331.6.27: forðam ne mæg man godes mihta ne his mærða geminsian ne ænig ðing awyrdan 
331.6.28: þæt sealt þæt se sacerd þam men on muð deþ þonne he cristnað þæt getacnað godcundne wisdom 
331.6.29: and ealswa se lichama þonne gefelð þæs sealtes scearpnesse swa sceal seo sawul ongytan wisdomes snotornesse 
331.6.30: and ðonne se sacerd him ætforan singð credo in deum þonne trymeð he his geleafan and mid ðam geleafan gefrætewað and gewedað his hus 
331.6.31: þæt is þæt he gegearwað his heortan gode on to wunianne 
331.6.32: and ðonne se sacerd æthrinð mid his spatle þæs mannes nose and earan þonne tacnað he mid þam þæt he sceal ægðer ge þurh stenc ge ðurh hlyst underfon godcunde halignesse and gesceadwisnesse 
331.6.33: and ðonne se sacerd smyreð mid þam halgan crisman breost and sculdran þonne befehð he þæne man mid godes scylde on ægðre healfe þæt deofol ne mæg ænig his ættrenra wæpna him on afæstnian naðor ne beforan ne wiðæftan gif he þanonforð þurhwunað anrædlice on rihtan geleafan and godes lagum folgað 
331.6.34: and ðonne þis gedon bið eal fullice wel swa to ðære cristnunge gebyreð þonne is æfter eallum þisum mid rihtum geleafan to efstanne wið fontbæðes georne 
331.6.35: and ðurh þa fonthalgunge þær gewyrð sona godes ælmihtiges midwist 
331.6.36: and ðurh ða orðunge þe se sacerd on þæt wæter orðað þonne he font halgað wyrð deofol þanon afyrsad 
331.6.37: and ðonne se sacerd gehalgodne tapor in þæt wæter deð þonne wyrð þæt wæter mid halgum gaste ðurhgoten 
331.6.38: and hrædest to secganne eal þæt se sacerd deð þurh ða halgan þenunge gesawenlice eal hit fulfremeð se halga gast gerynelice 
331.6.39: þa ðreo dyfinga on fontbæðe þa getacniað þæt we beoð geedcennede þonne to ecan life ðurh þa halgan þrynnesse patris et filii et spiritus sancti 
331.6.40: þæt is eal an soð godd 
331.6.41: and þæt hwite hrægel ðe man mid þæne mann befehð þonne he gefullod bið þæt getacnað þæne gastlican wlite þe se man ðurh godes gife habban sceal 
331.6.42: þæt syn þa godan and ða clænan dæda þe he on cristendome þanonforð began sceal 
331.6.43: and mid þam crismale þe man him onufan þæt heafod deð man tacnað þæne cristenan cynehelm þe he on heofonum ah gyf he þanonforð his cristendom mid rihte gehealdeð and on rihtan geleafan rihtlice þurhwunað 
331.6.44: forðam gyf he þæt gehealdeð he bið criste to bearne geteald 
331.6.45: and he bið cynehelmes swyðe wel wyrðe gif he mid rihte gehyrð his fæder 
331.6.46: þæt is heofonlicum cyninge 
331.6.47: he is ure ealra fæder 
331.6.48: and þæt we swuteliað þonne we singað pater noster qui es in cælis sanctificetur nomen tuum et reliqua 
331.6.49: be ðysum we magon gecnawan þæt we syn þurh cristendom ealle gebroðra þonne we ealle to anum heofonlicum fæder swa oft clypiað swa we paternoster singað 
331.6.50: ðonne eac sona æfter ðysum bið se man husles wyrðe and him gebyreð þæt swyðe rihte þæt he þonne þicge cristes lichaman and his blod 
331.6.51: forðan he bið þonne cristes lima an 

331.6.52: leofan men understandað þæt crist is cristenra men heafod and ealle cristene men syndon to cristes limum getealde 
331.6.53: ðonne is mycel ðearf cristenra manna gehwylc þæt he þæt understande and þæt he his cristendom mid rihte gehealde 
331.6.54: se gehealt his cristendom rihtlice se ðe criste mid rihte gehyrð 
331.6.55: þæt byð se ðe his bebodu gehealdeð and deofles unlarum eornostlice wiðstandeð ealswa man behet þæt man don wolde þa man fulluhtes gyrnde 
331.6.56: understandað godes beboda georne 
331.6.57: godes agen þæt forme bebod is þæt man lufige godd sylfne ærest eallum mode and eallum mægene 
331.6.58: and oðer bebod is þæt man lufige his nyhstan swa swa hine sylfne 
331.6.59: ælc cristenman is oðres nyhsta 
331.6.60: forðam þurh cristendom we synd ealle gebroðra 
331.6.61: and we syndon cristes agene bearn gyf we sylfe willað 
331.6.62: and ðy hit is rihtlic dom þæt ænig cristenman oðrum ne beode butan þæt he wille þæt man him beode 
331.6.63: and se byð swyðe gesælig þe þæne dom rihtlice gehealdeð 
331.6.64: leofan men we motan swyðe wærlice on ælce wisan behealdan gyf we us sculan wið deofol gescyldan 
331.6.65: forðam he byð æfre ymbe þæt an þæt he wyle us beswican and gedon gyf he mæg þæt we aleogan þæt þæt we behetan þa we fulluht underfengon 
331.6.66: ac utan understandan hwæt ða twa word mænan abrenuntio et credo þe man æt fulluhtþenunge on gewunan hæfð 
331.6.67: abrenuntio þæt is on englisc ic wiðsace heononforð æfre deofles gemanan 
331.6.68: credo þæt is on englisc ic gelyfe on god ælmihtigne þe ealle ðing gescop and geworhte 
331.6.69: nage we nane ðearfe þæt we ðyses weorðan lease 
331.6.70: ac utan don swa us þearf is 
331.6.71: gelæstan hit georne 
331.6.72: and ðeah þæt cild to ðam geong sy þæt hit specan ne mæge þonne hit man fullað his freonda forspæc forstent him eal þæt sylfe swylc hit sylf spæce 
331.6.73: and butan hit gelæste ðonne hit ylde hæfð eal þæt on his geogoðe for hit gode wæs behaten hit mot forweorðan æt his endedæge gyf hit godes lage forgymde syððan hit ða ylde and þæt andgyt hæfde þæt hit godes lage gyman mihte 
331.6.74: þonne agan þa yldran eac on cristenum folce ðæs oferþearfe þæt hi heora gingran gode gestrynan and hi deofle ætwænian 
331.6.75: forðam eal þæt hi to unrihte geðafiað heora gingran eal hit byð ongean þæt ðe hy gode behetan þa hy him fulluht begeatan 
331.6.76: and ealles ðæs hy motan stið wite ðolian æfter godes dome butan hy hit gebetan þæs ðe hy don magan 

331.6.77: cristenra manna gehwylc ah swyðe mycle þearfe þæt he rihtne geleafan on ænne godd æfre habbe 
331.6.78: and þæt he his fulluhtes gescad wite 
331.6.79: and þæt symle rihtlice healde 
331.6.80: and his gingran georne tihte to ðam ylcan 
331.6.81: and æfre swa þæt cild raðost ænig ðing specan mæge tæce him man sona ealra þinga ærest paternoster and credan 
331.6.82: þonne sceal him ðananforð a þe bet limpan 
331.6.83: and eac ic on godes naman bidde and beode gyf ænig cristenman þe ylde hæbbe þe swa sy gyt forgymed þæt he hit ne cunne leornige georne and ne sceamige ænige men for his ylde 
331.6.84: ac do swa him þearf is 
331.6.85: helpe his sylfes 
331.6.86: forðam he ne bið wel cristen þe þæt geleornian nele 
331.6.87: ne he nah mid rihte æniges mannes æt fulluhte to onfonne ne æt bisceopes handa se ðe þæt ne cann ær he hit geleornige 
331.6.88: ne he rihtlice ne bið husles wyrðe ne clænes legeres se ðe on life þæt geleornian nele huru on englisc buton he on læden mæge 
331.6.89: ac do manna gehwylc swa swa his ðearf is 
331.6.90: leornige his þearfe and hine sylfne wærlice beðence 
331.6.91: and his cristendom clænlice healde 
331.6.92: and ælcne hæþendom mid ealle aweorpe 

331.6.93: leofan men beorgað eow georne wið deofles lara 
331.6.94: ne beon ge naðor ne to swicole ne to ficole 
331.6.95: ne lease ne luðerfulle 
331.6.96: ne fule ne fracode 
331.6.97: ne on ænige wisan to lehterfulle 
331.6.98: ne ge ahwar beon þæs ðe ge betan magan gewitan ne gewyrhtan æniges morðres oððon manslihtas stala ne strudunga 
331.6.99: ac strynað mid rihte 
331.6.100: scyldað eow wið gitsunga and wið gifornessa 
331.6.101: and ðæt ge ahwar ne beon manswican ne mansworan 
331.6.102: wedlogan ne werlogan 
331.6.103: ne on leasre gewitnesse ahwar standan 
331.6.104: and scyldað eow wið galscypas and swyðe georne wið æwbrecas 
331.6.105: and wið oferfylle beorgað eow georne 
331.6.106: and ne gyman ge galdra ne idelra hwata 
331.6.107: ne wigelunga ne wiccecræfte 
331.6.108: and ne weorðian ge wyllas ne ænige wudutreowu 
331.6.109: forðam æghwylce idele syndon deofles gedwimeru 
331.6.110: ne beon ge ofermode ne to weamode 
331.6.111: ne to niðfulle ne to flitgeorne 
331.6.112: ne to feohgeorne ne to felawyrde 
331.6.113: ne ealles to hlagole ne eft to asolcene and ne to unrote 
331.6.114: and ne beon ge to rance ne to gylpgeorne 
331.6.115: ne færinga to fægene ne eft to ormode 
331.6.116: and ne beon ge to slapole ne ealles to sleace 
331.6.117: ac scyldað eow georne wið deofles dare 
331.6.118: ealle unðeawas aweallað of deofle 
331.6.119: and he þæt unsæd saweð to wide 
331.6.120: ac utan don swa us ðearf is 
331.6.121: helpan ure sylfra 
331.6.122: and ðæs huru efstan nu we fyrst habbað þa hwile þe god wile 
331.6.123: þe læs ðe we forweorðan þonne we læst wenan 
331.6.124: and utan ðurh æghwæt godes willan wyrcan swa we geornost magan 
331.6.125: þonne geleanað he hit us þær we betst beðurfon 
331.6.126: him symle sy lof and wuldor in ealra worulda woruld a butan ende amen 

