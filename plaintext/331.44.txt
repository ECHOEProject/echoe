dominica ii ebdomadae quadragessime 

331.44.1: men þa leofestan uton nu gehyran hu ure drihten wæs sprecende in þas drihtenlican tid ymbe mancynnes hælo 
331.44.2: and hu he geðrowian wolde for us 
331.44.3: and hu he his apostolum sæde ær ðon þe he þrowian wolde 
331.44.4: segð her on þissere bec þæt þa earman iudeas ure drihten ahengon on þa soðfæstan rode 
331.44.5: and hi hine slogon mid bradum handum on his neb and hi mid heora spatlum spiwon on his andwlitan 
331.44.6: and hine on bysmor axodon hwæþer he wære iudea cyning 
331.44.7: and hi him dydon þyrnene helm on his heafod 
331.44.8: eal þæt he þrowode forþon ðe he geseah þæt eal þyssere worulde lif wæs mid synnum oferflowen for þære oferhyde euan and adames 

331.44.9: leofan men on domesdæge eorðe bið bifiende 
331.44.10: and ealle eorðware beoð arisende of heora byrgene ægðer ge gode ge yfele ge iunge ge ealde ge trume ge untrume 
331.44.11: and heo beoð þonne ealle swyðe forhtiende hwider heo þonne hwyrfan sculon 
331.44.12: and þonne bið drihten sittende on his þam wuldorlicum heahsetle 
331.44.13: and him þonne hwearfiað his englas þusend mælum abuton 
331.44.14: and hy beoð mid swyðe beorhtum stefnum singende þæt bið ealra swega swyðost 
331.44.15: forðon þær bið synfullum gastum to ondrædanne 

331.44.16: swa þonne eac bið soðfæstum gastum wuldor gesewen þonne þa halgan organa beoð hleoðriende 
331.44.17: and drihtnes cempan beoð wuldriende and deofla beoð hreowsiende 
331.44.18: and se sealmwyrhta bið hearpiende þæt ealle beorgas tolidað 
331.44.19: and steorran ahreosað of heofonum 
331.44.20: and stanas formeltað 
331.44.21: and eal wætera þrym byð gewiten aweg 
331.44.22: and eal þeos woruld þonne æt ende 
331.44.23: and ealra worulda rim bið arunnen 
331.44.24: and seo drihtenlice rod bið æteowed eallum eorðwarum 

331.44.25: leofan men ðonne bið se micla dom geworden 
331.44.26: and ealle deade men arisað 
331.44.27: and ða dracan beoð hwearfiende 
331.44.28: and þonne æfter þon mot se blaca leg oferþegcan eal þeodland 
331.44.29: þonne bið swyðe mycel þrym on heofonum and swyðe wundorlic sang on þam heofoncundan swege 
331.44.30: and onginnað þonne utfaran ealle sideherigas 
331.44.31: sculon þonne ealle gemænelice to þam micclum sinoðe 
331.44.32: þær ealra sawla gehwylc sceal ealle his dæda areccan ge gode ge yfele swa hwæt swa he of his lifes frymðe geworhte 
331.44.33: þær þonne ure æghwylc mæg his agene synna sceawian þa þe we leahterlice geworhtan 

331.44.34: swylce þonne eac þa oðre þa ðe be gastlicum fostre leofodon and hi wæron god ondrædende 
331.44.35: þonne nele drihten þa næfre forlæton þa ðe hine lufian willað 
331.44.36: and þonne ealle þa heardan herigas beoð gesamnode on þam domdæge earme and eadige 
331.44.37: þonne bið sanctus petrus se heofonlica apostol cristes þegna yldest æt þam heofoncundan setle se bið cweþende to drihtne 
331.44.38: min drihten mycel is seo menigo þe þu on middanearde gescope 
331.44.39: and þonne andswarað drihten sancte petre þam apostole and he cweð to him 
331.44.40: nu ic wille witan to þissum dæge hwa eorðlicra manna mine bebodu gehealdon wolde 
331.44.41: and ðonne cweð sanctus petrus 
331.44.42: min drihten nu hy synt ealle gesamnode on þine gesyhðe 

331.44.43: þonne bið sancta maria eac standende seo heofonlica fæmne æt drihtnes heahsetle and þa feower godspelleras 
331.44.44: se yldesta is genemned sanctus matheus 
331.44.45: se awrat cristes boca þone ærestan dæl 
331.44.46: hy beoð fleogende ymb drihtnes wuldorhelm utan and sanctus michahel bið swyðe þencende hwæt þæra sawla him gegan wille 
331.44.47: forðon þe he sceal æghwylce saule to drihtnes cneowum gelædan 
331.44.48: and cweð to drihtne 
331.44.49: her is nu seo sawul seo ðe þe wæs lufiende of hyre lifes frymðe 
331.44.50: þonne gebletsað drihten þa sawle 
331.44.51: and hatað hine þæt he hi gebringe on his anwalde in þa fægran eardungstowe 
331.44.52: þær heo mot gladian and blissian a butan ende 
331.44.53: he cwæð se æþele lareow sanctus paulus þæt ealle þa sawla swylcere blisse onfengon þa þæ drihten lufian willað and his bebodu heoldan and gelæstan 
331.44.54: ðonne gelædeð sanctus michahel eft oðre siðe swyðe synfulle sawle beforan drihtene 
331.44.55: and eal seo menigo gesyhð lædan þa sawle to him 

331.44.56: and þonne cweð drihten to þam heahengle hwæt þeos sawul swyðe unfægeres hiwes is 
331.44.57: þonne andswarað se encgel drihtne and he cweð 
331.44.58: þis is seo sawul seo ðe þe næfre lufian nolde 
331.44.59: þonne hateð drihten þa sawle lædan to þære stowe þe heo ær geearnod hæfde 
331.44.60: þonne clypað sancta maria to hyre suna urum drihtne hælende criste 
331.44.61: þæt is se nazarenisca hælend 
331.44.62: and heo cweð to him min drihten hwæt þu wast þæt þu to þinum gingrum gecwæde þeah hwylce eorðlice menn fram ðe gewiten hæfdon gyf hi eft gecyrran woldon to þe þæt hi wurdon englum gelice 

331.44.63: þonne æfter þissum wordum þus gesprecen onginneð se heofonlica scyppend acsian ealle eorðbuende hwæt hi him to lacum brohton 
331.44.64: þonne men þa leofestan age we myccle nydþearfe þæt we geþencan nu hu we him þonne andswarian wyllað 
331.44.65: forþon þe he ure tyddernysse can ealle þa ðe on lichaman acennede wurdon rihtgelyfendra 

331.44.66: men þa leofestan nu we magon gehyran hu cuðlice he us geearnode lif æfter deaþe 
331.44.67: gyf we hit sylfe geearnian wyllað mid godum dædum 
331.44.68: and þonne gyt bið drihten sprecende to mancynne and he cweð 
331.44.69: her is seo rod seo ðe ic on ahangen wæs 
331.44.70: and on minum handum is orgyte hu þa iudeas me drehten mid mænigfealdum witum swa me no gecynde ne wæs þæt ic wære on þrittigum scillinga geseald 

331.44.71: uton nu þonne men ða leofestan þis ongytan nu we syndon on þyssum drihtenlican temple gegaderode þæt we hit habban on urum heortum singalice þæt we þencan hwæt we him to lacum bringen in þyssum halgan lenctenfæstene þe drihten gescop eallum rihtgelefendum mannum to gefean and to myrhðe 
331.44.72: eallum mannum þæra þe on god gelyfað and heora andetnyssa doð heora scriftum 
331.44.73: þonne magan hi heora sawla ecelice gehælon 
331.44.74: and eac þa synne gebetan þa ðe hy ær leahterlice gefremedon 

331.44.75: leofan men sanctus matheus sæde se godspellere þæt eorðlice menn magon heora synna adiligian mid halgum fæstenum and mid soðum gebedum and mid ælmesdædum 
331.44.76: and mid haligra cyricena socnum and mid andetnysse 
331.44.77: and we sculon gelefan on ænne god se ðe on heofonum is ecelice gewuldrod mid godfæder on halgum gaste 
331.44.78: and he is mid deorwyrðum gimmum gefrætewod se þe we his þrowunge tid wurþiað 
331.44.79: and he is se eca dema ealra lifigendra þæra þe æfre geboren wurde and frefrend ealra gasta 
331.44.80: and he is æþele ofer ealle oðre cyningas 
331.44.81: and he is læce ealra lifiendra 

331.44.82: forðon nu is mycel nydþearf þæt we his bebodu healdan and gelæstan 
331.44.83: and uton lufian hine ofer ealle oðre þing 
331.44.84: þonne geleanað he hit us þær us leofast bið 
331.44.85: sy him lof and wuldor a on ealra worulda woruld a butan ende amen 

