49B.35.1: erunt signa in sole et luna et stellis et reliqua 
49B.35.2: þis godspel segð and swutelað þæt fela foretacna sculan gewurðan wide on worlde ægðer ge on heofonlicum tunglum ge on eorðlicum stirungum 
49B.35.3: ær ðam þe se dom cume þe us eallum wurð gemæne 
49B.35.4: and witodlice ealswa flod com hwilum ær for sinnum swa cymð eac for sinnum fir ofer mannum 
49B.35.5: and þarto hit nealæcð nu swiðe georne 
49B.35.6: and þi is fela ifela and mistlicra gelimpa wide mid mannum 
49B.35.7: and eal hit is for synnum 
49B.35.8: and git wurðeð mare þæs þe bec secgað sacu and gedrecednes þonne æfre ær wære ahwar on worlde 
49B.35.9: þæt bið þonne anticrist wedeð and ealle world bregeð 
49B.35.10: and þarto hit nealæcð nu swiðe georne 
49B.35.11: and þi hit is on worlde a swa lengc swa wyrse þæs þe we silfe gecnawað ful georne 
49B.35.12: and eac is on us silfum swutol and gesene þæt we to wace hirað urum drihtene 
49B.35.13: and þæt we to ortruwe syndon godes mihta and his mildheortnesse 
49B.35.14: and þæt we him oftor swiðe abelgað þonne we beþorftan 
49B.35.15: and eac betweonan us silfum rihte getrywða healdað to wace for gode and for worlde 
49B.35.16: and þi us deriað and þearle dyrfað fela ungelimpa and ælþeodige men 
49B.35.17: and utancumene swiðe us swæncað 
49B.35.18: ealswa crist on his godspelle swutollice sæde þæt scolde gewurðan 
49B.35.19: he cwæð surget gentes contra gentem et reliqua 
49B.35.20: þæt is on englisc up ræsað þeoda he cwæð and wiðerræde wurðað and hetelice winnað and sacað heom betweonan 
49B.35.21: for ðam unrihte þe to wide wyrð mid mannum on eorðan 

49B.35.22: leofan men clæne wæs þeos eorðe on hyre frumsceafte 
49B.35.23: ac we hi habbað afilede swiðe and mid urum sinnum ðearle besmitene 
49B.35.24: and ure misdæda eac wregað us gelome 
49B.35.25: forðam þe we nellað godes lage healdan swa swa we scoldon 
49B.35.26: ne gode gelæstan þæt þæt we scoldon 
49B.35.27: ne we teoðunga ne sillað swa swa us gebirede 
49B.35.28: ne we ælmessan ne dælað swa swa we beþorftan 
49B.35.29: ac on gehwilce wisan waniað to swiðe eal þæt we scoldan on godes est gelæstan 
49B.35.30: and forðig us swæncað eac and ongean winnað manega gesceafta ealswa hit awriten is 
49B.35.31: pugnabit pro deo orbis terrarum contra insensatos homines 
49B.35.32: þæt is on englisc 
49B.35.33: eal world winneð swiðe for synnum ongean ða oferhogan þe gode nellað hiran 
49B.35.34: seo heofone us winð wið þonne heo us sændeð stirnlice stormas and orf and æceras swiðe amirreð 
49B.35.35: seo eorðe us winð wið þonne heo forwyrneð eorðlices westmes and us unweoda to fela asændeð 
49B.35.36: eac hit awriten is þæt sunne aðystrað ær worlde ende and mona adeorcað 
49B.35.37: and steorran hreosað for manna sinnum 
49B.35.38: and þæt bið þonne anticrist wedeð þæt hit bið gelic þam swilce hit swa sy 
49B.35.39: hit is gecweden þæt sunne aþystrað 
49B.35.40: þæt is þonne god nele cyðan on anticristes timan his mægen ne his mihta swa swa he oft ær dide 
49B.35.41: ðonne bið gelic þam swilce sy aþystrod and mona adeorcod 
49B.35.42: þæt is þæt godes halgan ænige tacna þonne ne wyrcað swa swa hig oft ær didon 
49B.35.43: and steorran reosað ufon of heofonum 
49B.35.44: þæt is þæt liceteras and leaslice cristene heardlice reosað of rihtan geleafan and to anticriste geornlice bugað 
49B.35.45: and wurðað his gefilstan eallum heora mihtum 
49B.35.46: and þonne geweorðað egsa se mæsta þe æfre ær wære and ehtnes seo mæste wide on worlde 
49B.35.47: ne birhð þe gesibba þam gesibban þe ma þe þam fremdan 
49B.35.48: and be þam egeslican timan matheus se godspellere soðlice þus cwæð 
49B.35.49: in diebus illis erit tribulatio talis qualis non fuit ab initio mundi nec postea erit 
49B.35.50: þæt is on englisc þæt swilc yrmð and earfoðnes bið þonne on worlde swilce æfre ær næs ne eft ne gewurðeð 
49B.35.51: and raðe æfter þam siððan astired wurð þurh godcunde mihte eal heofonlic mægn and eorðwaru aræred of deaðe to dome 
49B.35.52: þonne mæg gecnawan se þe ær nolde soðes gelifan þæt crist þurh his mægenþrym þonne geleanað manna gehwilcum ærran gewirhta 
49B.35.53: wa ðam þonne þe ær geearnode hellewite 
49B.35.54: þar is ece bryne grimme gemæncged 
49B.35.55: and þar is ece grire 
49B.35.56: and þar is granung and wanung and aa singal heof 
49B.35.57: ðar is ealra yrmða gehwilc and ealra deofla geþryngc 
49B.35.58: wa ðam þe þar sceal wunian on wite 
49B.35.59: betere him wære þæt he man nære æfre geworden þonne he gewurde 
49B.35.60: forðam nis se man on life þe areccan mæge ealle þa yrmða þe se gebidan sceal se þe on ða wita ealles bereoseð 
49B.35.61: and hit is ealles þe wyrse þe his næfre nan ende ne cymð æfre to worlde 
49B.35.62: eala leofan men utan don swa us þearf is beorgan us georne wið ðone egsan and helpan ure silfra þa hwile þe we magan and motan 
49B.35.63: þi læs we forwurðan þonne we læst wenan 
49B.35.64: ac uton lufian god ofer ealle oðre þingc and his willan wyrcan swa we geornost magon 
49B.35.65: þonne geleanað he hit us swa us leofost bið þonne we æfre þæs betst beþurfon 
49B.35.66: him sy lof and wuldor in ealra worlda world a buton ende amen 

