larspell 

68.4.1: leofan men gecnawað þæt soð is 
68.4.2: ðeos woruld is on ofste and hit nealæcð þam ende 
68.4.3: and þy hit is on worulde aa swa lencg swa wyrse and swa hit sceal nyde ær antecristes tocyme yfelian swyðe 
68.4.4: understandað eac georne þæt deofol þas ðeode nu fela geara dwelode to swiðe 
68.4.5: and þæt lytle getreowða wæron mid mannum þeah heo wel sprecan 
68.4.6: and unrihta to fela rixode on lande 
68.4.7: and næs a fela manna þe hogade ymbe þa bote swa georne swa man sceolde 
68.4.8: ac dæghwamlice man ehte yfel æfter oðrum and unriht rærde and unlaga manege ealles to wide geond ealle þas ðeode 
68.4.9: and we eac forðam habbað fela byrsta and bismra gebiden 
68.4.10: and gif we ænige bote gebidan scylen þonne mote we þæs to gode geearnian bet þonne we ær þyssan dydan 
68.4.11: forðam mid miclum earnungan we geearnedan þa yrmða þe us onsittað 
68.4.12: and mid swiðe micelan earnungan we ða bote motan æt gode geræcan gif hit sceal heonanforð godiende weorðan 
68.4.13: la hwæt we witan full georne þæt to miclan bryce sceal micel bot nyde and to miclan bryne wæter unlytel gif man þæt fyr sceal to ahte acwencan 
68.4.14: and mycel is neodþearf manna gehwylcum þæt he godes lage gyme heonanforð georne and godes gerihta mid rihte gelæste 
68.4.15: on hæðenum þeodum ne dear man forhealdan lytel ne micel þæs ðe gelagod is to gedwolgoda weorðunga 
68.4.16: and we forhealdað godes gerihta æghwær ealles to gelome 
68.4.17: and ne dear man gewanian on hæðenum þeodum inne ne ute ænig þara þinga þe gedwolgodan gebroht bið and to lacum betæht bið 
68.4.18: and we habbað godes hus inne and ute clæne berypte ælcra gerisena 
68.4.19: and godes þeowas syndan mæðe and munde gewelhwær bedælde 
68.4.20: and gedwolgoda þenan ne dear man misbeodan on ænige wisan mid hæðenum leodum swa swa man godes þeowan nu deð to wide þær cristene sceoldan godes lage healdan 
68.4.21: ac soð is þæt ic secge 
68.4.22: godes gerihta wanedon nu lange 
68.4.23: and folclage wyrsedan ealles to swiðe 
68.4.24: and halignessa syndan to griðlease wide 
68.4.25: and godes hus syndon to clæne berypte ealdra gerihta and innan bestrypte ælcra gerisna 
68.4.26: and godcunde hadas wæron nu lange swiðe forsawene 
68.4.27: and wydewan fornydde on unriht to ceorle and to manige foryrmde 
68.4.28: and earme men beswicene and hreowlice besyrwde 
68.4.29: ge æt freme ge æt fostre ge æt feo ge æt feore ealles to gelome 
68.4.30: and ut of þyssan earde wide gesealde swyðe unforworhte fremdan to gewealde 
68.4.31: and cradolcild geðeowade þurh wælhreowe unlage for lytlere þeofðe 
68.4.32: and freoriht fornumene and þrælriht genyrwde and ælmesriht gewanode 
68.4.33: and hrædest is to cweðenne godes lage laðe and lare forsawene 
68.4.34: and þæs we habbað ealle þurh godes yrre bysmor gelome gecnawe se ðe cunne 
68.4.35: and se byrst wyrð gemæne þeh man swa ne wene ealre þyssere ðeode butan god byrge 
68.4.36: forðam hit is on us eallum swutol and gesene þæt we ær þyssan oftor bræcon þonne we bettan 
68.4.37: and þy is þisse þeode fela onsæge 
68.4.38: ne dohte hit nu lange inne ne ute ac wæs here and hunger bryne and blodgyte on gehwylcan ende oft and gelome 
68.4.39: and us stalu and cwalu stric and steorfa orfcwealm and uncoðu hol and hete and rypera reaflac derede swiðe þearle 
68.4.40: and us ungylda swyðe gedrehtan 
68.4.41: and us unwedera foroft weoldan unwæstma 
68.4.42: forðam on þysan earde wæs swa hit þyncan mæg nu fela geara unrihta fela and tealte getreowða æghwær mid mannum 
68.4.43: ne bearh nu foroft gesib gesibban þe ma þe fremdan 
68.4.44: ne fæder his suna ne hwilum bearn his agenum fæder ne broðer oðrum 
68.4.45: ne ure ænig his lif ne fadode swa swa he sceolde 
68.4.46: ne gehadode regollice ne læwede lahlice 
68.4.47: ne ænig wið oðerne getreowlice ne þohte swa rihte swa he sceolde 
68.4.48: ac mæst ælc swicode and oðrum derede wordes and dæde 
68.4.49: and huru unrihtlice mæst ælc oðerne æftan heaweð mid sceandlican onscytan do mare gif he mæge 
68.4.50: forðam syn on lande ungetreowða micle for gode and for worulde 
68.4.51: and eac her syn on earde on mistlice wisan hlafordswican manige 
68.4.52: and ealra mæst hlafordswica se bið on worulde þæt man his hlafordes sawle beswice 
68.4.53: and ful micel hlafordswica se bið on worulde þæt man his hlaford on life beswice oððon of lande lifigende drife 
68.4.54: and ægðer is geworden on þyssan earde 
68.4.55: eadweard man forrædde and syððan acwealde and æfter þam forbærnde 
68.4.56: and æþelred man dræfde ut of his earde 
68.4.57: and godsibbas and godbearn to fela man forspilde wide geond þas ðeode 
68.4.58: and ealles to manege halige stowa wide forwurdan þurh þæt þe man sume men ær ðam gelogode swa man na ne sceolde gif man on godes griðe mæðe witan wolde 
68.4.59: and cristenes folces to fela man gesealde ut of þysson earde nu ealle hwile 
68.4.60: and eall þæt is gode lað gelyfe se ðe wille 
68.4.61: eac we witan ful georne hwær seo yrmð gewearð þæt fæder gesealde bearn wið weorðe and bearn his moder and broðer oðerne fremdum to gewealde 
68.4.62: and eall þæt syndon micle and egeslice dæda understande se ðe wille 
68.4.63: and gyt hit is mare and eac menigfealdre þæt dereð þissere þeode 
68.4.64: manige synd forsworene and swiðe forlogene 
68.4.65: and wedd synd tobrocene oft and gelome 
68.4.66: and þæt is gesyne on þisse þeode þæt us godes yrre hetelice onsitt 
68.4.67: gecnawe se ðe cunne 
68.4.68: nis eac nan wundor þeah us mislimpe forðam we witon ful georne þæt nu fela geara men na ne rohton foroft hwæt hy worhtan wordes oððe dæde 
68.4.69: eac wearð þes þeodscipe swa hit þyncan mæg swyðe forsyngod þurh menigfealde synna and þurh fela misdæda 
68.4.70: ðurh morðdæda and þurh mandæda 
68.4.71: þurh gitsunga and þurh gifernessa 
68.4.72: þurh stala and þurh strudunga 
68.4.73: þurh mansylene and þurh hæþene unsida 
68.4.74: þurh swicdomas and þurh searocræftas 
68.4.75: þurh lahbricas and þurh æswicas 
68.4.76: þurh mæghræsas and þurh manslihtas 
68.4.77: þurh hadbricas and þurh æwbricas 
68.4.78: þurh siblegeru and þurh mistlice forligeru 
68.4.79: and eac syndon wide swa we ær cwædon þurh aðbricas and þurh wedbrycas and þurh mislice leasunga forloren and forlogen ma þonne sceolde 
68.4.80: and freolsbrycas and fæstenbrycas wide geworhte oft and gelome 
68.4.81: and eac her synd on earde godes wiðersacan and cirichatan hetole and leodhatan grimme ealles to manege 
68.4.82: and oferhogan wide godcundra rihtlaga and cristenra þeawa and hocorwyrde dysige æghwær on þeode 
68.4.83: oftost on þa þing þe swiðost to godes lage gebyriað mid rihte 
68.4.84: and þy is nu geworden wide and side to ful yfelan gewunan þæt men sceamað for godan dædan swyðor þonne for yfelan dædæn 
68.4.85: forþam to oft man mid hocere gode dæda hyrweð and godfyrhte lehtreð ealles to swiðe 
68.4.86: and swiðost man tæleð and mid olle gegreteð ealles to gelome þa ðe riht lufiað and godes ege habbað be ænigum dæle 
68.4.87: and þurh þæt þe man swa deð þæt eal man hyrweð þæt man sceolde herian and to forð laðeð þæt man sceolde lufian þurh þæt man gebringeð ealles to manige on yfelum geþance and on undæde swa þæt hy ne sceamað na þeh hy syngian swiðe 
68.4.88: and wið god sylfne forwyrcan hy mid ealle 
68.4.89: ac for idelan onscytan hy sceamað þæt hy betan heora misdæda swa swa bec tæcan 
68.4.90: gelice þam dwæsan þe for heora prytan lewe nellað beorgan ær hy na ne magon þeh hy eall willan 
68.4.91: ac la on godes naman utan don swa us neod is beorgan us sylfum swa we geornost magon þe læs we ætgædere ealle forweorðan 
68.4.92: and utan don swa us þearf is gebugan to rihte and be sumum dæle unriht forlætan and betan swiðe georne þæt we ær bræcon 
68.4.93: and utan god lufian and godes laga fylian 
68.4.94: and gelæstan swiðe georne þæt þæt we behetan þa we fulluht underfengon oððon þa þe æt fulluhte ure foresprecan wæron 
68.4.95: and utan word and weorc rihtlice fadian 
68.4.96: and ure ingeþanc clænsian georne 
68.4.97: and að and wedd wærlice healdan 
68.4.98: and getreowða habban us betweonan butan uncræftan 
68.4.99: and utan gelome understandan þone miclan dom þe we ealle to sceolan 
68.4.100: and beorgan us georne wið þone weallendan bryne hellewites 
68.4.101: and geearnian us þa mærða and þa myrhða þe god hæfð gegearwod þam þe his willan on worulde gewyrcað 
68.4.102: him simble sy lof and wuldor in ealra worulda woruld a butan ende amen 

