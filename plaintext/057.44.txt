alius sermo feria tertia in rogationibus 

57.44.1: mine gebroðra þa leofestan þis syndon halige dagas and haldwendlice and urum sawlum læcedomlice 
57.44.2: and us gedauenað þæt we hi wel begangen mid fæstenum and mid ealmesdædum and mid halegum gebedum and mid reliquiasocnum and mid urum eadmodlicum gange and mid ealre heortan onbryrdnysse 
57.44.3: and uto læton ure idelan spreca and hleahtræs ægðe þonum we ut gangeð mid þan haligdome ge þonne we into cirecen gangen 
57.44.4: forþam þe þa deofle bið swa leofre swa we seldor on godes temple cuman and þonne we þærinne beoð buton tweon gif we elles hwæt þærinne doð buton þæt þæt us beboden is on halgum bocum 
57.44.5: he us eall þæt oðer lærð 
57.44.6: selre beoð urum gehwilcum þæt we on ciricen ne cumen þone we cumen gif we þærinne idele spræca drifan willað and idele geþances þærinne geþæncan 
57.44.7: forþam þe se deofol æfter urum forðsiðæ ealle þa idelan spræca and þa dysilicen word þe we þærinne gesprecað and þa unnyttan geþohtes þe we þærinne geþæncað ealle hi eft deofla æfter urum forðsiðæ ongean wurpað butan we ær geswican willan 
57.44.8: we ræddon on halgum bocum þæt sum mære wer weas on eorðan se wes godes witega þam wæs nama helias 
57.44.9: be þam is awriten on halgum bocum þæt he abæd æt gode for þæs folces geleaflæste þe he mid wunede and for heora manfullum weorcum þæt hit ne rinde þrim gearum ne þærtoeacan six monðum 
57.44.10: and sona swa he eft geseah and ongeat þæt þæt folc to gode gecirde he eft rædlice æt gode abæd þæt he eft ren ofer eorðan wæstmes sælde and him rædlice getegþed wæs 
57.44.11: uton us nu ealle þe georner warnian and forlætan urne gedwolan and unrihthæmedo and ærætas and oferdruncannysse and hlafordswicunga and ofermetto and andan and oferfylle and galnesse and sceandlicnesse and leohtbrædnesse and idel spræca and eallæ unclænnesse and ealla yfelu þe læs us ahwanne god for urum yfelum geearnungum urum eorðan wæstmas fram afyrrie and us swylce wite on asænde þe we aræfnian ne magon 
57.44.12: ac uton symle of eallum þam godum þe us god her on worulde lænð him teoþunga don eadmodlice þonne tiðað us god þe rumlicor þæra nigon dæla 
57.44.13: and uton georne of þam nigun dælum godes þærfum ælmyssan dælan forþam þe seo ælmissylen alyst þæne synfullan man fram synnum and fram deaðe 
57.44.14: swa swa wæter adwæscð fyr swa adwæsct si ælmyssylen þa synna of æce men þe hi rummodlice dæleð 
57.44.15: fæsten and ælmyssen sceolon æghwilcum cristenum men ætgædere fylian forþam þe þæt fæsten is halig þing and hit is heofonlic weorc 
57.44.16: and hit is duru þæs heofonlican rices and hit is hiw þære towærden worulde 
57.44.17: and se beoð to gode geðeodd se þe hit haliglice deð and bið geelfremed fram middanearde and he beoð gastlic geworden 
57.44.18: þurh þæt byoð leahtres afyllede and þæt flesc beoð geeadmett 
57.44.19: and þurh þæt beoð deofles costnunga oferswiðede and hit fremað swiðe micclum for gode þam þe hit willendlice fæste 
57.44.20: and seo ælmyssylene is gefyllednysse and fulfremednys ealræ goda 
57.44.21: and heo is halig þing and heo geicð þa andwærdan and heo gewanað synna 
57.44.22: and heo gemænigfealt gear and heo geæðeleð þæt mod 
57.44.23: and heo tobræt gemæro and heo aclænsað ealle þing 
57.44.24: and hi alyst fram deaðe and fram witum and heo geðeodað þone man þe hi begæð to godes englum and hine ascyrað fram deoflum 
57.44.25: and heo is unoferwinnendlic weall ymbe þa sawle 
57.44.26: and hiom fram adrifæð deofla and engles to gelaðað on fultum 
57.44.27: and heo þurhfearð þone heofan and forestepð þone syllendan of heofona rices wuldræ and heo cnyst heofona rices dure 
57.44.28: and heo awecð engles ongean heoræ and heo tosomnæ gecygeþ drihten ælmihtigne on fultum þam þe hi luflice and rummodlice dæleð 
57.44.29: ðreora cynna syndon ælmesdæda 
57.44.30: an is lichamlic þæt man þan wædligende to gode syllæ swa hwæt swa man muga 
57.44.31: oðer is gastlice þæt man forgyfe þan þe oðrum ænig yfel deð eal þæt he him to wite 
57.44.32: þridde is þæt man þa dweligendan on soðfestnysse weg gelæde 

57.44.33: uton nu men þa leofestan georne ægðer began ætgædere ge fæstenu ge ælmæsdæde 
57.44.34: and uton us georne scyldan wið þa eahte hæfodleahtres þe syngallice manna sawla wundiað and god geabyligað and deofla gegladiað and on helle gebringað ælcne þæræ þe hi oð heora ytemestan dagas begað 
57.44.35: se forme hafodleahter is ofermodignysse 
57.44.36: seo is gecweden cwen ealre yfela 
57.44.37: þurh þa feollan englæs of heofonum on helle and to deoflum gewurdon 
57.44.38: and heo is gecweden angin ealcere synna 
57.44.39: seo bið oft up asprungan of oforhogunge gode beboda 
57.44.40: and þonne þæt mod beoð up ahafen be godum wearcum þonne wenð se mann and telþ hine silfne rottran þonne oðerne 
57.44.41: of þære is soðlice acenned ælc ungehyrsumnesse and geþristlæc and geflyt and gedwyld and gylpp and oðre manega yfela 
57.44.42: ac þas mæg seo soðe eadmodnys ealle oferswiðan 
57.44.43: ðonne is se oðer hæfodleahter gecweden gifernvs 
57.44.44: seo is ungemetlic gewilnung ægðer ge ætes ge wætes 
57.44.45: ðurh þa gyfernysse þa forma magas mennisces cynnes adam and eua forspildan heofona rices gesælignysse and wurdon aworpene on þis ærmlice lif 
57.44.46: on þam bið ælc man þurh synne acenned and þurh geswinc he leofað and þurh sar he swylt 
57.44.47: seo bið gesewen þrym gemetum on þam mæn rixiende 
57.44.48: þæt is þæt se man wile ær rihtre tide his willan mete þicgan and drincas dryncan and mare lufað on ægðrum þæra þonne hit ænig gemet si 
57.44.49: of þæræ bið acenned ungescead blisse and sceandlicnys and leohtbrædnis and idel spræc and lichaman unclænnysse and unstaðelfæstnysse modes and druncennys and galnys and oðre manega yfelu unatellendlice 
57.44.50: þonne mæg se beon selest oferswiðeð þurh fæstenu and þurh forhæfednysse 
57.44.51: ðonne is se þridda heafodleahter gecweden forlyr 
57.44.52: þæt is eal lichamlic unclænnys 
57.44.53: of þam bið acenned modes blindnys and eagena unstaðolfæstnys and idel plega and wrænnis and eall unforhæfdnys and hatung godes beboda and gymeleas þæs toweardan lifes and oðre manega leahtres 
57.44.54: þæt bið þeahhwæðere oferswiðed þurh soðe lufe and þurh gehealtsumnysse and þurh gemynd þæs ecan fires and þurh ege godes andweardnysse 
57.44.55: ðonne is se feorða heafodleahtor gecweðen gitsung 
57.44.56: seo is swiðlic grædignys ægðer ge welan to hæbbene ge to healdene and heo is witodlice ungefyllendlic cwyld 
57.44.57: eallswa wæterseoc man þan wixt a to þurste þæs þe swiðer swa he swiðer drincð swa bið se getsigenda man swa he mare hæfð swa he mare gewilnað 
57.44.58: þære gitsunga cynryno sindon anda and stala and sceaþunga and manslihtas and leasunga and unrihtwise domes and soðfestnisse forhogung and oðre manega yfela 
57.44.59: seo bið soðlice oferswiðet þurh godes ege and þurh broðera soðan lufu and þurh mildheortnysse wearc 
57.44.60: ðonum is se fifta heafedleahtor gecweden yrre 
57.44.61: þurh þæt ne mæg nan man habban fulle geþungennysse his geþeahtes 
57.44.62: of þan spryt modes geþundennysse and saca and teonan and abylgþ and yfelsacung and blodes agotennysse and manslyht and grædignisse teonon to wrecenne 
57.44.63: þæt bið soðlice oferswiðed þurh geþyld and þurh þolomodnysse and þurh andgytlic gescead þe god asawð on manna modum 
57.44.64: ðonne is se sixta heafodleahter gecweden sleacnysse 
57.44.65: seo derað þearle foroft þam þe gode þeowinian willað forþan þæt mod geondscrið ealle þing 
57.44.66: ðis is se leahtor þe swiðost munecas ut anytt of heora mynstrum on wurulde and hi ut awurpð of heora regollican drohtnunge on leahtre seaðes 
57.44.67: of þære bið acenned slapolnysse and sleacnis godes wærcas and unstaðelfæstnyssa and worung of stowe and murcnung and idele spæca and oðræ manga yfela 
57.44.68: seo bið oferswiðeð þeahhwæþære þurh þone biggeng þære rædinge and þurh þa singalnysse þæs godes weorces and þurh þa gewylnunga þære mede þæræ towærdan eadignysse 
57.44.69: ðonne is se sefaðe heafodleahter gecweden unrodnysse 
57.44.70: þonne syndon twa cynrenum soðlice unrotnysse an is halwændlic 
57.44.71: þonne þæs synfullas mannes mod bið geunrotsod for his synnun 
57.44.72: þonne is se oðer cwylmbærendlic 
57.44.73: men þa leofestan þisse worulde unrodnysse si gewyrcað dæð þære sawle and heo ne mæg nan þing on godum wearcum fremian ac hio gedræfð þæt mod and on orwænnysse oft þæs mannes mod gebryngþ 
57.44.74: of þære beoð soðlice acenned yfelnis and modes angsumnysse and wacmodnys and biternys on þære ne bið nan gelustfullung þises andwærdan lifes 
57.44.75: seo bið soðlice oferswiðed on gastlicre blysse and on hihte þære towearda gode and of haligra gewrita frofre 
57.44.76: ðonne is se eahteþa heafedleahter gecweðon idel wuldor 
57.44.77: þæt is witodlicæ idel to wuldrienne þonne se man gyrnð þæt he beo gehered on his godum and ne sylð gode nænne wurðment ne hit ne telð to godcundre mihte swa hwæt swa he godes deð ac eal swylce he hit of him silfum hæbbe 
57.44.78: þonne se mann ne mæg nan þing godes habban buton godes gife swa swa he sylf his leorningcnihtum sæde ne mage ge nan þing buton me don 
57.44.79: ðonne soðlice of þises leahtres wyrtruman bið acenned boiung and gylp and æbylgð and ungeþwærnys and gyfernys and liccetung godes weorces 
57.44.80: þonne se man wile þæt beo be him geherod þæt he furþon don ne can ðonne is þære adle læcedom gemynd þære godcunde godnysse 
57.44.81: þurh þa us syndon ealle god forgyfene þe on þysre worulde syndon gesewene to hæbbenne and seo ece soðe lufu þæs sylfan godes 
57.44.82: on þæs lofe we sceolon don swa hwæt swa we on þysse worulde wyrcað 
57.44.83: and ma we sceolon gewilnian þæt we syn fram gode geherode on þam dægæ þæs eces edleanes þonne fram ænigum men on þyssum drohtningum þises gewitenlican lifes 

57.44.84: ðis seondon men þa leofestan þa eahte heafodleahtres mid heora herium ðe deaghwamlice ongean mancynn winnað 
57.44.85: and hi syndon swiðe strange deofles cæmpan ongean mennisc cynn 
57.44.86: þa beoð eðelice þurh godes fultum fram cristes cæmpum feohtendum þurh halige mægenu oferswiðed seo ofermodignesse þurh eadmodnesse and seo gifernesse bið oferswiðed þurh forhæfnesse 
57.44.87: and þæt forlyr þurh clænnesse and seo gitsung þurh rumgifelnesse and þæt irre þurh geðuld and seo slæcnysse þurh anreðnysse godes weorces and seo yfele unrotnysse þurh gode clænnisse and þurh manega oðre mægnu þæt syndon snoternysse and rihtwisnesse and stræncþ and gemetegung 
57.44.88: ðonne is ærest witodlice ælcum men georne to secenne and to smægenne hwæt sy þæs modes mægen 
57.44.89: þæs modes mægen is se gegyrild þæs gecyndes and seo arfæstnys þæs liues and þæt gescead þære þæwa and se biggennd þære godcundnysse and se wurðment þæs mannes and seo geearnung þæræ ece ædignesse 
57.44.90: þis synd þa mægenu þæs modes 
57.44.91: ðonne syndon þa fyrmestan mægenu and þa healicestan dæles þære ecan eadignysse ealswa we ær sædon snoternys and rihtwysnes and strengð and gemetegung 
57.44.92: ðonne is seo snoternys gecweðen ingehyd swa swa hit mannum geseald is ægðer ge godcundra þinga ge menniscra 
57.44.93: on þam is to ongytenne hwæt þam men si to warniendnæ oððe hwæt to donne 
57.44.94: and þæt is awriten on þan sealme 
57.44.95: gecyr fram yfele and do god 
57.44.96: ðonne is seo rihtwisnys gecwæðen þæs modes æðelnis 
57.44.97: on þæræ beoð gehealden se biggeng þære godcundnesse and þa gerihtu þære mennisclicnysse and efnes ealles þæs lifes 
57.44.98: þonne is se stræncþ mycel miht þæs modes and langsumnis and þurhwuning on godum weorcum and sigor ongean ealra leahtra cynrenu 
57.44.99: þonne is se gemetegung ealles þæs lifes gemet þe læs þe ænig man to þearle hwæt lufige oððe on hatunge hæbbe 
57.44.100: ac seo bescewode gefulnys gemetegað ealle þa missenlicnesse þises lifæs 
57.44.101: and witodlice nis nan snoternys betere þonne seo þe god bið on agyten æfter mennisces modes gemete and ondræd bið and his towearde dom gelyfed bið 

57.44.102: men þa leofestan hwæt is us rihtwislicre þonne god lufian and his bebodu gehealdon þurh ðone þa we næron we wæron gesceapone and siððon we wæron alysde fram deoflice þeowdome 
57.44.103: se drihten us forgeaf ealle þa þing þe we habbað 
57.44.104: hwæt is us betere toforan ælcere middaneardlicre stræncþe þonne we oferswiðen helle deofla and stranglice wiðstanden for godes naman eallum heora larum and ealle wiðerwearde þing þises andwearde middeneardes 
57.44.105: is us men þa leofestan micclum to forwarnienne and to gemenne þeah us wel þises earmæn gewitendlican lifas welan forwel licien ægðer ge on golde ge on seolfra ge on fela oðra deorewurðra ðinga þæt we heora swa geornan and swa lufian þæt hi us æfter urum heononsiðe of ðissre worulde to swiðe ne derian ne us on witon ne gebringan 
57.44.106: uto geþeancan þæt we nan þæra þinga þe us on þisse worulde forwel licað heonon of þisum life ne lædað ne goldes ne seolfræs ne nanre woruldheagte buton we hwæt on urum life to gode for godes lufon gedon and þæt þonne for nanum woruldgylpe 

57.44.107: men þa leofestan uton us nu þa warnian wið ealle þas forsprecanen word geornlice and habban us symble on gemende hu þa þe her on worulde ongean godes gewyllan heora lif libbað oð heora eandedæg 
57.44.108: hwylce witu and hwilce yrmþa and hwylce þa ormæte brogan and þa egeslice brynes and þa unasegcendlican cyles bið and ealle þa earnlican and þa unareccendlican yrmða þe him her on worulde beforan arehte wæron and þæra gelyfan noldon 
57.44.109: hu earmlicæ and hu egeslice hi him on helle togeanes beoð gegearwode and þær þonne æfre on ecnysse witu þoliað 
57.44.110: hwi nulle we nu we eaðe magon and us god þone fyrst her on worulde toforlæton hæfð godes willen georne wyrcan and to his þan uplican rice onettan 
57.44.111: ðær is ece mede and þær is lif buton deaðe and þær is gefea buton unrotnysse and þær is leoht buton þystrum and þær is wlite buton awændednysse 
57.44.112: and þær ece blisse and ece gefea mid þan ece fæder and mid þan efenecan sunu and mid his þan efenecan haligan gaste on ealra worulda woruld a buton ende amen 

