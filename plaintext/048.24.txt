feria quinta in cena domini 

de huius diei ueneratione et de domini misericordia in memoria æterne iohannes euangelista uenerabilis 

48.24.1: sægeð on ðisum bocum be ðære arwurðnesse þises halgan dæges 
48.24.2: and be ðære unasæcgendlican mildheortnysse ures drihtnes hælendes crist hu arfæstlice he on ðisum dæge mancynne eadmodnysse bisne onstealde 
48.24.3: swa he us æghwilces godes bisene beforan stealde 
48.24.4: dyde he swa se soða lareow don sceolde 
48.24.5: he æghwæðer ge he us mid his wordum lærde ge eac mid his bisenum beforan tacnode hu we don sceoldon 
48.24.6: þonne wæs on þisum dæge þætte ure drihten ælmihtig god hine sylfne to ðan geæadmette þætte he to manna fotum onhnah and his þegna fet ðwoh swa we nu heræfter geheran magon 
48.24.7: hu awurðlice se eadiga godspellere sanctus iohannes se ðe synderlice cristes dyrling wæs ða drihtenlican þenunge æfter þisse endebyrdnysse sægeð and þus cwyð 
48.24.8: ante diem festum pascæ sciens iesus quia uenit hora ut transeat ex hoc mundo ad patrem 
48.24.9: ær ðam simbeldæge þæra eastrona þe hi on þære ealdan æ weorðedan þa wiste se hælend þæt seo tid com þæt he of þisum middanearde on heofonas to godfæder feran wolde þanon he næfre sona wæs 
48.24.10: þurh his ða ecan godcundnysse he drihten wolde ærest her in middaneard gebreman and geweorðian ða iudeiscan æfter þære wisan þe on ðære ealdan æ beboden wæs 
48.24.11: and þonne wolde þære ende gesettan 
48.24.12: and þonne wolde eac þisse niwan frymðe gesettan þa we nu weorðiað on drihtnes ciricum 
48.24.13: þæt is þæt he wolde his sylfes lichaman and his blod gehalgian manncynne to hælu and to life 
48.24.14: sceolon we þæt witan þætte se halga lichama ures drihtnes þe we nu on cirican þicgað þæt is þæt halige husul þætte þæt wæs ærest on þisum dæge gehalgod mancynne eces lifes to wedde 
48.24.15: forðan æghwylc þæræ manna se ðe þæm rihtlice onfehð æghwylc þæra onfehð eces lifes wed 
48.24.16: cum dilexisset suos qui erant in mundo 
48.24.17: he drihten lufade his ða halgan þa ðe on þisum middanearde wæron 
48.24.18: rihtlice þæt is cweden 
48.24.19: forðan þe he ða lufan to ðæs forð wið heo gecydde þæt he þisne lichamlicne deað for heora hælu geðrowade 
48.24.20: þa gefylde he sylfa þone cwide þe he ær cwæð 
48.24.21: maiorem namque hac dilectione nemo habet 
48.24.22: he cwæð ne mæg ænig mann wið oðerne maran lufan gecyðan þonne þæt hwylc mann his sylfes feorh for his freond sette 
48.24.23: hwæt þonne he þa lufan ure drihten swiþe healice wið eall mancynn gecydde þa he swa ic ær sæde se heofonlica cyning for eallra manna hælu lichamlice deað geþrowade 
48.24.24: forðan we sceolan nu þære micclan lufan urum drihtne singallice þancian æghwæðer ge mid wordum ge mid dædum ge eac mid ealre heortan meagolnysse 
48.24.25: in festiuitate iudeorum facta est cena domini 
48.24.26: on iudea symbelnysse wæron gewordena drihtnes æfengereordu 
48.24.27: and se hælend wæs hlioniende æt ðam gereordum mid his apostolum and mid heom mete þigde 
48.24.28: þa wæs se ealda feond his inwites and his facnes swiðe gemyndig 
48.24.29: sænde þa hine sylfne on þæs mannes heortan þe iudas wæs haten and hine lærde þæt he sceolde drihten to deaðe belæwen 
48.24.30: wæs he þes ilca iudas ða mid ðam hælende æt ðam gereordum 
48.24.31: and he wæs ær on ðæra twelf apostola rim geteled 
48.24.32: ær he ða hine sylfne swiðe earme and unlædlice of ðære gemanan and of ðære gemynde ealra godes gecorenra adwæscte and adilgade 
48.24.33: þurh þæt þe he mid his ðreore heortan þæne wealdend and þæne heorde heofones and eorðan swiðe arleaslice of synfulra manna handa to cwale gesealde 
48.24.34: he cwæð se godspellere þæt se deofol hit sænde on ðæs mannes heortan þe iudas wæs haten 
48.24.35: nalæs þæt se feond him openlice utan to spræce þurh earenna gehyrnysse 
48.24.36: ac his heortan and his modgeðanc innan to ðan lærde and scynde þæt he hine drihten to deaðe belæwde 
48.24.37: and eall þætte deofol þær mynte mancynne to ðam mæstan yfele gedon eall þæt eft mancynne to ðam mæstan gode geeode 
48.24.38: forðan ðe ure drihten þurh his lichamlice ðrowunge us ealle of ecum deaðe generede 
48.24.39: sciens quia omnia dedit ei pater in manu sua 
48.24.40: he wiste þæt him godfæder eall on his hand and on his anweald sealde 
48.24.41: ealle godcundlice gesceafta standað on drihtnes gewealdum 
48.24.42: forðan ðe he is se ilca god se ðe ealle gesceafta gesceop and geworhte 
48.24.43: ealle þing he ætsomne gesihð and gesceawað and ealle þing him beoð opene and cuþe 
48.24.44: nis æniges mannes modgeðanc to þæs deagol þæt hit him behyted sy 
48.24.45: he drihten þæt ongeat and geseah þæt se deofol þone iudas lærde þæt he hine belæwde 
48.24.46: ac þæt he þeahhwæðere geðyldelice abær and gemetfæstlice scirde 
48.24.47: forðan ðe he þæt wiste þæt hit efter his geteohhunge gegan sceolde 
48.24.48: he wiste þæt he on his sylfes gewealdum and on his godcundre mihte hæfde æghwæðer ge ðone læwend ge eac þa sylfan ða ðe hine eft afengon be eallum ðam he don mihte swa swa he wolde 
48.24.49: and he wiste þæt he hi ealle hæfde on his anwealde 
48.24.50: and eall þæt yfel and ealne ðone nið þe heo wið hine gefremedon eall he drihten þæt ðurh hine sylfne mancynne to gode gecyrde 
48.24.51: forðan ðe godes miht is þæt he ana mæg æghwæt to gode gecyrran 
48.24.52: et quia a deo exiuit et ad deum uadit 
48.24.53: and he wiste þæt he fram godfæder on middaneard asended wæs and þætte eft to godfæder faran wolde 
48.24.54: soðlice þeah ðe he drihten us hider on middaneard eadmodlice gesohte on mænniscne lichaman hwæðere swaðeah he englas blissade on heofona rice and him þær wuldre and gefean heold 
48.24.55: and þeah ðe he eft on ðisum middanearde to godfader on heofonas ferde hwæðere he her on worulde mid his gecorenum wunað 
48.24.56: forðan his mihte synt þæt he æghwær sy and he ðurh his godcundnysse æghwær andweard sy 
48.24.57: surgit a cena et posuit uestimenta sua 
48.24.58: he ða aras se hælend cwæð ða se godspellere fram ðam gecorenum and his hrægl asette 
48.24.59: he cwæð þæt he his rægl asette 
48.24.60: he mænde þæt he hit on anre stowe alegde 
48.24.61: mid ðy he getacnode þæt he wolde his ðone halgan lichaman on deað gesettan for ealles mancynnes hælu 
48.24.62: he hwæðere eft ðæne ilcan lichaman swiðe wlitegne and wuldorlicne gefremede þurh his ða halgan ærist 
48.24.63: et cum accepisset lintheum precincxit se 
48.24.64: he ða onfeng line and hine begyrde 
48.24.65: þæt is þæt he onfeng þæra mæstan strengu mid þære he ðisne middaneard alysde 
48.24.66: and we eac witan þætte þæt bið þegnes riht ðonne he wile teala þenian þætte he sceal to ðan gyrdan and gearwian þæt he mæge oðrum mannum gedafenlice þenian 
48.24.67: to ðam se heofonlica cyning ælmihtig god us hider on middaneard gesohte on menniscum lichaman þæt he us wolde ðurh his tocyme ece lif þenian and forgeofan 
48.24.68: swa he gedyde þurh his ða halgan ðrowunge and þurh his ða eadigan lare þe he mancynne her on middanearde sæde and cydde 
48.24.69: deinde misit aquam in peluim 
48.24.70: he ða het geotan wæter on mundleow and ongan his þegna fet ðwean and þæran mid line þe he wæs begyrded 
48.24.71: hwæt he drihten on ðysse dæde þa his word and þone his cwide fægre gefylde ðe he ær sylf cwæð 
48.24.72: non ueni ministrari sed ministrare 
48.24.73: he cwæð ne eom ic na to ðan on middaneard þæt ic wolde þæt me menn ðenodan ac þæt ic wolde mannum þenian 
48.24.74: on ðære eadmodlican bisne is æteowod þætte men sceoldon him betweonan beon eadmode and þætte seo idele oferygd ðises middaneardes sceal beon geflemed ðurh ða eadmodnesse þæs þenigendan cristes 
48.24.75: uenit ergo ad simonem petrum 
48.24.76: he ða com to his þegne þe petrus wæs haten 
48.24.77: nalæs þæt he latust to him come ac he alra ærest to him eode 
48.24.78: and he ærest æt him ongan heora fet ðwean forðan ðe he wæs þæra apostola ealdorman 
48.24.79: geearnode he ði syððan þe he drihten heora ealra modgeðances cunnode 
48.24.80: and be him sylfum hi ealle befran hwæt hi wendon þæt he wære 
48.24.81: þa cwæð petrus him to andswara 
48.24.82: tu es christus filius dei uiui 
48.24.83: þu eart crist þæs lifigendan godes sunu 
48.24.84: ða on ðære drihtenlican andetnysse geearnode he ðone ealdordom ealra godes ciricena and þa cægian heofona rices 
48.24.85: he drihten com to petre swa ic ær sæde and wolde his fet þwean 
48.24.86: þa cwæð he petrus to him hu mæg þæt min drihten swa beon þætte þu mine fet þwea 
48.24.87: efne swa swa he cwæde 
48.24.88: ic eom ðurh mine tydeerlice gecynd lichamlic man and þu eart ece god ealra gesceafta 
48.24.89: nis þæt forðan gedafenlic þæt ðu to minum fotum onhnige 
48.24.90: cwæð he crist to him þæt þæt ic her do nast þu þæt geta forhwan ic swa do ðu hit ðonne wast hwæðere æfter þysum and ic hit þe gesæcge 
48.24.91: he drihten geseah forhtian þæs his þegnes mod for his þære eadmodlican þenunge 
48.24.92: þa trymede he hine mid his þa gewunelican arfæstnysse þæt he geðyldelice biddan sceolde hwænne he eft him þæt gyrene gesæde þære eadmodlican þenunge 
48.24.93: þa cwæð him petrus to 
48.24.94: non lauabis mihi pedes in aeternum 
48.24.95: min drihten ne ðwehst ðu næfre mine fet 
48.24.96: he forhtade swa ic cwæð forðan ðe drihtnes eadmodnysse 
48.24.97: þuhte him þæt wundorlic and egeslic þæt se heofonlica cyning to his fotum onhnigan sceolde 
48.24.98: se man ana wæs þætte eadmodnysse wiðsoc and hwæðere for hersumnysse geðafode 
48.24.99: cwæð him to se hælend gif ic ne ðwea þine fet ðonne nafast ðu dæl mid me 
48.24.100: on ðysum is cyðed þæt seo onðwægennys þæra fota gastlice tacnað gehwæðer ge lichaman clænnysse ge eac sawle 
48.24.101: efne ðan gelicost þe he cwæde 
48.24.102: gemune ðu and ongeat þætte ælc þæra manna se ðe æfter ðysse worulde mid me on heofona rice eardian sceal þæt he ðonne sceal nu ær ðurh minne fultum and þurh mine geofe fram his synnum geclænsod beon 
48.24.103: þa cwæð he petrus to him 
48.24.104: domine non tantum pedes meos 
48.24.105: drihten nalæs þæt an þæt ðu mine fet ðwea ac ðu eac ðweh mine handa and min heafod 
48.24.106: efne swa swa he cwæde 
48.24.107: nu ðu drihten ðus egeslice beotast þæt ic elles næbbe dæl mid ðe buton þu mine fet ðwea nis nu ænig dæl mines lichaman þæt ic þe wiðsacan wille þæt ðu hine ðwea ac ðu hine ealne ðweh 
48.24.108: ða cwæð he crist to him 
48.24.109: se man se ðe aðwegen bið ne biþ him þæs þearf þæt hine man eft ðwea ac he þonne bið eall clæne 
48.24.110: hwæt mænde he drihten on ðam wordum 
48.24.111: hwæt we witan þætte ne bið ænig man to ðæs clæne aðwegen þæt ðæhhwæðere næbbe þearfe þæt he hine eft ðwea 
48.24.112: ac he mænde swa ær cwæð ða gastlican onðwegennysse 
48.24.113: þæt is þæt halige fulwihtes bæð and synna forlætennysse 
48.24.114: forðan se man se ðe rihtlice gefulwad bið se bið eall clæne 
48.24.115: ne sceal hine man eft ðwean ne þæt alefed nis ac ða synna and incan þe him eft belimpað þonne sceal he ða ðurh clæne andetnysse and þurh medeme bote and þurh his tearas hi eft aðwean þæt he eft þurh clæne geweorðe 
48.24.116: et uos mundi estis sed non omnes 
48.24.117: and ge syndon clæne cwæð he crist to ðam his þegnum nalæs hwæðere ealle 
48.24.118: her on þisum cwide wæs þæra apostola toscadennys 
48.24.119: ealle hi wæron clæne buton iudas ana 
48.24.120: he wæs læwa and myrðra and furðon he hine sylfne swiðe unlædlice mid grine aheng and wyrigde 
48.24.121: and swa ungesæliglice to ecan deaðe and to ecum witum wæs geniðerod 
48.24.122: forðan he drihten þæt cwæð þæt hie ealle ne wæron clæne forðan ðe he þæt geara wiste hwilc heora þæt wæs þæt hine belæwan mynte 
48.24.123: swa he æghwilcne ænne man sceawað æghwæðer ge dæda utan ge eac þa heortan and ðone modgeðanc innan 
48.24.124: postquam ergo lauit pedes eorum 
48.24.125: æfter þan ðe se hælend þa hæfde heora fet geðwægen ða onfeng he eft his hrægle and hine mid gegerede 
48.24.126: on ðan wæs getacnod þætte æfter þan ðe he ure drihten for ealles mancynnes hælu lichamlice deað geðrowade and he ðisne middaneard aðwoh and generede mid his þy deowurðum blode þæt he ða eft onfeng his ðæm unwæmman gegerelan 
48.24.127: þæt hi his ðam halgan lichaman þe he ær for manna hælu on ðrowode 
48.24.128: þæne eft wundorlicne and undeadlicne gefremede þurh his ða halgan ærist 
48.24.129: et cum rebuiset iterum dixit eis scitis quid fecerim uobis 
48.24.130: þa se hælend hine ða gegered hæfde þa gesæt he eft æt ðam gereordum and to ðam apostulum cwæð witan ge hwæt ic eow dyde 
48.24.131: ic wolde mid þe gecyðan þæt ge þæt wistan nu ic eowre fet ðwoh þe eower drihten and eower lareow eom þæt eower sceal æghwilc oðres fet ðwean 
48.24.132: and ic eow þæt dyde to bisene þæt to ðam geeadmette þæt ic eow nu mid eadmodnysse þenade þæt eower æghwilc sceal oðrum mid eadmodnysse þenian 
48.24.133: on þisum cwide us is openlice gecyðed and æteowod þæt we þæs habbað miccle nedþearfe þæt we simle tylian on æghwilce tid mid ælmihtiges godes fultume gehwæðer ge geonge ge ealde ge heane ge rice þæt we sibbe and lufan and eadmodnysse us betweonan healdan 
48.24.134: and þæt ure æghwilc on oðres god fægnige and æghwilc oðrum to gode fultumige 
48.24.135: and eac þætte æghwilc man wið oðerne arful sy ge on wordum ge on dædum ge on þeningum ge on ælcum þæra goda þe he him to are gecweðen oððe gedon mæge 
48.24.136: eac swilce we sceolon þysne cwide swa ongytan þætte on ðam gemete þe he drihten us ure synna forlætað þurh andetnysse and ðurh bote þæt we ðon sceolon swa urum þam nextan forlætan ealle ða eornysse and þa æfðancan þe hi wið us gewyrcað 
48.24.137: ac uton nu tilian þæt we don æfter þære drihtenlican bisene swa he us bebead 
48.24.138: utan we gehwæðer ge ealle are ge ealle eadmodnysse on urum dædum healdan and don wið ure ða nextan 
48.24.139: þæt is wið ealle men þe gefulwade syndon 
48.24.140: and uton forlætan and forgifan ealle ða efðancan and þa eornysse þe oðre men wið eow gefremmen 
48.24.141: amen amen dico uobis non est seruus maior domino suo 
48.24.142: soð is soð is þæt ic eow sæcge cwæð se hælend to ðam his þegnum þæt se þeowa ne bið ðonne betera ne þonne riccra þonne se his hlaford ne se ærendraca þonne selre ne ðonne wurðra ðonne se hine sendað 
48.24.143: efne swa swa he cwæde 
48.24.144: huru ge synd þonne beteran þe ic þe eower drihten and eower lareow eom 
48.24.145: nu ic þæt ne forhogode þæt ic eow þus mid eadmodnysse þenode þæt eower ðonne þæt ne sceal ænig forhycgan þæt he oðrum mid eadmodnysse þenige æghwæðer ge ðas þenunge ge ælce þara þe he him to gode geðenian mæge 
48.24.146: nu ge ðas þing witan eadige ge beoð gif ge heo gelæstað 
48.24.147: soðlice ða menn beoð eadige ða þe godes beboda gefyllað 
48.24.148: forðan ðe hi onfoð ecere mede and ecum gefean æfter þysum life 
48.24.149: he drihten wat hwa his æ healdað and hwa þa begangeð swa he sylfa heræfter to his apostolum be ðan cwæð 
48.24.150: non de omnibus uobis dico 
48.24.151: ne cweðe ic na þas þing be eow eallum ic wat hwæne ic geceose 
48.24.152: on ðeosum wordum se ungesælige iudas wæs openlice oncunnen se ðe ðurh his inwit and þurh his facen ælmihtigne drihten to deaðe gesealde þæne þe is mennisces cynnes alysend and ealra gesceafta reccend and hyrde 
48.24.153: he cwæð se hælend be ðam ilcan iudan 
48.24.154: qui manducat mecum panem 
48.24.155: he cwæð se man se ðe ðigeð ðisne hlaf mid me he ahefeð his helan wið me 
48.24.156: wa ðam þe ðurh ðone bið mannes sunu to deaðe geseald miccle him wære betere þæt he næfre on ðas woruld acenned ne wære 
48.24.157: efne swa ungesæliglice se ungetreowa iudas ðam lareowe deað sætade swa him eall his lif to ungesælðum and to ermðum wearð 
48.24.158: amen amen dico uobis quia unus ex uobis me tradet 
48.24.159: soð is soð is þæt ic eow sæcge þæt eower an me to deaðe seleð 
48.24.160: openlice he drihten beforan him eallum sæde þætte iudas wende þæt ðone hælend bemiðen wære 
48.24.161: and swa dysigne and swa heardre heortan þæt he þæs hwæðere nænige hreowe dyde ne nænig andgyt hæfde 
48.24.162: þa locedan þa discipulas heom betweonan 
48.24.163: and wæron on heora modgeðance swiðlice gefyrhte and gedrefde swa hit nænig fyren wæs 
48.24.164: and ymb þæt þohton be hwilcum heora he þæt word gecwæde 
48.24.165: wiste he drihten ana hwa his læwend and myrðra wæs swa swa him nænig þing bemiðen beon mæg 
48.24.166: þa wæs þæra discipula an ofer þæs hælendes bearm hlionigende 
48.24.167: wæs þæt þes ilca iohannes se ðe ðis æfter ændebyrdnysse sægð 
48.24.168: lufade hine se hælend synderlice 
48.24.169: þa becnade sanctus petrus him þæt he sceolde æt ðam hælende geacsian be hwilcum heora he þæt word gecwæde 
48.24.170: wilnedon þa apostolas symle æghwilc riht and soðfæstnysse to witanne 
48.24.171: and hi miccle ma drihtnes wordum gelyfdon þonne him sylfum 
48.24.172: forðan heora æghwilc be him sylfum synderlice ðus cwæð numquid ego sum domino ac ic hit drihten eam 
48.24.173: buton iudas ana he swigade lengest 
48.24.174: forðan ðe he wæs on his wordum ðam oðrum swa ungelic swa he wæs on his geearnungum 
48.24.175: þeah ðe he ealra latost and eac bealdlicost cwæde 
48.24.176: numquid ego sum rabbi 
48.24.177: sægest ðu lareow þæt ic sy 
48.24.178: þa cwæð he crist him to andsware tu dixisti þæt ðu cwæde 
48.24.179: þa hlionode sanctus iohannes ofer þæs hælendes breost swa ic ær sæde 
48.24.180: acsade hine ða and him to cwæð min drihten hwilc ure is þæt þæt ða dæda gedon mynteð þæt he ðe belæwe 
48.24.181: þa andswarode him se hælend and him to cwæð se hit is se ðe ic þisne bedeptan hlaf ræcan wille 
48.24.182: bestang þa ðone hlaf þe he him on handa hæfde on þæt sealtfæt þe him beforan stod and þa sealde ðam scariothiscan iudan and he hine þa sona ætt 
48.24.183: and æfter ðan breades sticce eode him on þæt wiðerwearde deofol 
48.24.184: and he ða sona þanan ut gewat swa he syððan fram eallum his ræde gewiten wæs 
48.24.185: þa ongan he drihten him endleofonum openlice his ða halgan ðrowunge sæcgan and eall ða ðing þe he wolde and geteohhad hæfde þæt be him geweorðan sceolde 
48.24.186: sægeð man eft tomerigenne hu þæt geworden wære 
48.24.187: ac uton nu geðæncan men þa leofestan be ðere bisene þe se hælend þam scariothiscan iudan þæne hlaf sealde 
48.24.188: þæt us is on ðan micel wærlicnys getacnað and ateowad on ðære onfangennysse ures drihtnes lichaman 
48.24.189: þæt is ðonne þæs halgan husles 
48.24.190: uton forðan tilian þætte we syn clæne and unwæmme þam to onfonne swa swa ða oðre apostolas wæron nalæs swa swa iudas wæs 
48.24.191: to ðan þæt we magon and moton beon dælnimende godes rices 
48.24.192: mid urum drihtne hælende criste se ðe ealle ðas ðing for mancynnes lufan and hælu mildheortlice abær and gemetfæstlice aræfnode 
48.24.193: god us gefultumige þæt we to him becuman moton se ðe leofað and rixað a on ecnysse amen 

