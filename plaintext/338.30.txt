de anticristo 

338.30.1: leofan men understandað swyðe georne þæt ge rihtlice and wærlice þæt healdon þæt eow mæst þearf is to gehealdenne 
338.30.2: þæt is rihtne cristendom 
338.30.3: forðam ælc þæra þe ongean þæt to swyðe deð oðþon oðerne ongean þæt læreð þe his cristendome to gebyreð ælc þæra bið antecrist genamod 
338.30.4: anticristus is on leden contrarius christo 
338.30.5: þæt is on englisc godes wiðersaca 
338.30.6: se bið godes wiðersaca þe godes lage and lare forlæt 
338.30.7: and ðurh deofles lare of ðam deð þe his cristendome to gebyreð 
338.30.8: and on synnum hine sylfne to swyðe befyleð oðþon oðerne man on synna belædað 
338.30.9: and ðeah þæt sy þæt fela manna antecrist sylfne næfre his eagan ne geseo 
338.30.10: to fela is þeah his lima þe man wide mæg nu geseon and ðurh heora yfel gecnawan mæg 
338.30.11: ealswa hit on þam godspelle geræd is 
338.30.12: surgent enim pseudochristi et reliqua 
338.30.13: wide hit gewyrð þæt up arisað lease leogeras 
338.30.14: and beoð swæslice swicole and ða mænine man amyrrað and on gedwylde gebringað 
338.30.15: and swa mycel earfoðnes gewyrð on mænige wisan gyt wide on worulde þæs þe bec secgað þurh deofles bearn þe unriht dreogað swa næfre ær on worulde ne gewearð 
338.30.16: forðam þæt mæste yfel cymð to mannum þonne antecrist sylf cymð þe næfre ær on worulde ne gewearð 
338.30.17: and us þincð þæt hit sy þam timan swyðe gehende 
338.30.18: forðam þe þeos woruld is fram dæge to dæge a swa leng swa wyrse 
338.30.19: nu is mycel neod eac eallum godes bydelum þæt hi godes folc warnian gelome wið þone egsan þe mannum is towerd 
338.30.20: þe læs þe hy unwære wurðan aredode and ðonne to rædlice þurh deofol beswicene 
338.30.21: ac do sacerda gehwylc on his scriftscire þæt hit man gehyre oft and gelome 
338.30.22: þe læs þe hit geweorðe þæt ðurh larleaste godes folc losie 
338.30.23: and ðeah þæt geweorðe þæt ure ænig þe nu leofað þonne ne libbe 
338.30.24: þeah we agan þearfe þæt we godcunde heorda warnian nu georne hu hy þam deofle antecriste sylfan wærlicast magan þonne wiðstandan þonne he his wodscinn widdast tobredeð 
338.30.25: and utan warnian us eac swa wið his unlara nu swyðe georne 
338.30.26: and god ælmihtine georne biddan þæt he us gescylde wið þæne þeodscaðan 
338.30.27: god us gescylde wið þone egsan and he us geryme to ðære ecan myrhðe þe þam is gegearwod þe his wyllan gewyrcað 
338.30.28: ðær is ece bliss and æfre bið in ealra worulda woruld a butan ende amen 

