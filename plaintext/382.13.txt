sancta maria mater domini 

382.13.1: men ða leofestan gehyraþ nu hwæt her segþ on þissum bocum be þære halgan fæmnan sancta marian hu be hire on þas tid geworden wæs 
382.13.2: heo wæs wæccende dæges and nihtes and hie gebiddende æfter drihtnes upstige 
382.13.3: þa com hire to drihtnes engel and he wæs cweþende aris þu maria and onfoh þissum palmtwige þe ic þe nu brohte 
382.13.4: forþan þu bist soþlice ær þrim dagum genumen of þinum lichoman and ealle drihtnes apostolas beoþ sende þe to bebyrgenne 
382.13.5: þa cwæþ maria to þæm engle hwæt is þin nama 
382.13.6: þa cwæþ se engel to hire hwæt secestu minne naman forþon he is mycel and wundorlic 
382.13.7: þa sancta maria þis gehyrde þa astah heo on þone munt þe wæs nemned oliuete 
382.13.8: and þæt wæs soþlice swiþe scinende palmtwig and hit wæs þa swa leoht swa se mergenlica steorra þe heo þær onfeng of þæs engles handa 
382.13.9: þa wæs heo swiþe wynsumiende and mid mycle gefean gewuldrad and ealle þa þe þær wæron hie gesawon þæt se engel þe ær com to hire astah on heofenas mid myclum leohte 
382.13.10: þa wæs maria eft hweorfende to hire huse and heo þa alegde þæt palmtwig mid ealre eaþmodnesse þe heo ær onfeng of þæs engles handa 
382.13.11: and heo eac alegde hire hrægl þe heo mid gegyred wæs and þwoh hire lichoman and heo hie gegyrede mid þon selestan hrægle 
382.13.12: and þa wæs swiþe gefeonde and swiþe blissigende and bletsode god and wæs cweþende 
382.13.13: benedico nomen tuum et laudabile in secula seculorum 
382.13.14: ic bletsige þinne þone halgan naman forþon þe he is mycel and hergendlic in worlda world 
382.13.15: ic þe bidde min drihten þæt þu sende ofer me þine bletsunga 
382.13.16: þa wæs maria cweþende mid þy þe þu me hate of minum lichoman gewitan þonne onfoh þu minre sawle 
382.13.17: þa wæs se engel cweþende ne beo þu maria geunreted 
382.13.18: mid þy þe heo þis gehyrde þa wæs heo cleopigende and cegende ealle hire magas þa þe þær neah wæron and wæs cweþende 
382.13.19: gehyraþ me nu ealle and gelyfaþ ge ealle on godfæder ælmihtigne forþon þys morgenlican dæge ic beo gangende of minum lichoman and ic gange to minum gode and ic bidde eow ealle þæt ge anmodlice wacian mid me oþ þa tid þe on þæm dæge biþ mines gewinnes ende 
382.13.20: and mid þy þe heo þis gecweden hæfde þa com þær sona se eadega 
382.13.21: dura ðære halgan marian and hie gesawon be him tweonum þæt heo wæs gewuldrod 
382.13.22: and hie þa haletton on hie and hie cwædon 
382.13.23: deo gratias forðon we wæron todæge ealle on annesse gemedemode 
382.13.24: forðon is soðlice se cwide gefylled dauides ðæs witgan þe he cwæð 
382.13.25: ecce quam bonum et quam iocundum habitare fratres in unum 
382.13.26: hu good is and hu wynsum þæt mon eardige on ðara gebroðra annesse 
382.13.27: and þa cwæð hira ælc to oðrum 
382.13.28: uton gebiddan us to urum drihtne þæt he us þæt cuþ gedo þæt he us todæge wolde on ðisse tide gesomnian 
382.13.29: þa cwæð petrus to paule broðor pawlus aris þu and gebide þe ær forðon þu eart leohtes swer 
382.13.30: and ealle þa þe ymbe me standaþ hie hie syndan betran þonne ic 
382.13.31: and þu eart forelærende on ðara apostola gebede and þu eart eal drihtnes gife full 
382.13.32: þa wæron ealle þa apostolas gefeonde for paules eaðmodnesse 
382.13.33: and swa swa petrus gesette þysum menniscum cynne þa aþenede sanctus petrus his handa to gode and wæs cweþende 
382.13.34: domine deus omnipotens qui sedes super cherubin æt profundi 
382.13.35: drihten ælmihtig god þu þe sitest ofer cherubine and ofer deopnesse ealra grunda 
382.13.36: and we ahebbað ure handa to þe on anlicnesse þinre rode and on þinre cyþþe we ræste habbaþ forðon þe þu sylest urum leomum ræste forðon ðe hie on þinum noman wunnon 
382.13.37: and þu eallum oferhydigum eaþmodnesse forgifest and oferswiþest deaþ 
382.13.38: þu eart soþlice ure ræst and þu drihten eart ure scyldend and on þe we cegeaþ ðu þe wunast on suna and fæder on þe and þu eart ana mid halige gaste on worlda world 
382.13.39: þa ondswarædon him ealle þa apostolas and cwædon amen 
382.13.40: þa arn se eadiga iohannes to eallum þam apostolum and wæs cweðende to him 
382.13.41: benedicite fratres et dixerunt petrus 
382.13.42: bletsiað gebroðor þa leofestan urne drihten 
382.13.43: þa cwæð petrus and andreas to iohanne 
382.13.44: þu leofa drihten gecyþe us hwylce gemete þu come todæg to us 
382.13.45: þa cwæþ iohannes bletsiað broþor þa leofestan urne god 
382.13.46: and gehyraþ ge ealle þæt he wæs gongende todæg on þas ceastre and he wæs lærende þæt ge eow gebædon to gode on þa nigoþan tid þæs dæges 
382.13.47: and þa semninga astag mycel wolcen on þa ilcan stowe on þære þe we wæron gesamnode 
382.13.48: þær we geherdan godes word and þa sæmninga þa embsealdon ealle þa apostolas þa halgan marian and hie gegripan on hire middel 
382.13.49: and þa gesawon hie and ealle þa þe þær wæron þæt se eadiga michael genam and þa slog on þæs huses duru and heo him ne forwyrnde ac heo hie ontynde 
382.13.50: and he þær gemette swiþe manig folc þe þær ætstodan and þær eac stod þære halgan marian sweostor and heo spræc to þæm weorode and cwæþ 
382.13.51: þys myrgenlican dæge heo biþ gongende of lichoman 
382.13.52: and þa ælc þara þe þis gehyrde wæs swiþe wepende and þa wæs maria cweþende 
382.13.53: nunc fratres audite 
382.13.54: broþor þa leofestan gehyraþ ge me nu ealle þæt ic beo þys morgenlican dæge gongende of lichoman 
382.13.55: þa cwædon þa apostolas to hire ne ceara þu maria ne ne wep þæt þin folc ne sy gedrefed 
382.13.56: forþon þis cwæþ ure drihten and ure beboda lareow mid þy þe he wæs hlifigende ofer sæs brim þa he wæs æt his æfengereordum 
382.13.57: forþon ic eow manige ealle þæt ge þis folc wepende þæt her ymbstandeþ 
382.13.58: þa þæt folc ongan tweogan on heora heortan and hie cwædon 
382.13.59: to hwan ondrædeþ þeos halige maria hire deaþ and mid hire syndan godes apostolas and oþre þa þe hie beraþ to hire æriste 
382.13.60: þa cwædon þa apostolas to þæm folce 
382.13.61: heo bið swiþor gestrangod be us tweonum þurh drihtnes gehat 
382.13.62: and ne tweoge þis folc be hire untrumnesse ne be hire geleafan 
382.13.63: and mid þy þe hie þis gesprecen hæfdon þa com þær se eadiga iohannes and wæs in gongende of þære halgan marian huse and halette on hie mycelre stefne and wæs cweþende 
382.13.64: aue maria gratia plena dominus tecum 
382.13.65: hal westu maria þu eart geofe ful and þu eart gebletsod betuh ealle wifcyn and betuh ealle halie gastas 
382.13.66: and heo þa ondswerede and cwæþ 
382.13.67: broþer þa leofestan ic eow bidde ealle þæt ge me secgan hwylce gemete ge coman ealle samod todæg to me 
382.13.68: oþþe hwa sægde eow þæt ic sceolde beon þys mergenlican dæge gongende to heofenum 
382.13.69: and swa anra gehwylc þara apostola biþ geseted to his synderlicre stowe þæt he bodige his godcundnesse and hire geeacnunge 
382.13.70: and þa apostolas tugon hie up and hie gesetton on þæm fægran neorxnawange 
382.13.71: þa wæs maria wynsumigende on hire gaste and wæs cweþende 
382.13.72: benedico te qui dominaris super omnem benedictionem 
382.13.73: ic þe bletsige min drihten þu þe waldest ealre bletsunge and ic bletsige eal þin gehat þe þu me gehete 
382.13.74: ofer minre gecignesse þu gesettest ealle þine apostolas to minre byrgenne 
382.13.75: and ic bletsige þinne þone halgan noman þe wunaþ in ealra worlda world amen 
382.13.76: et post hec uocauit sancta maria omnes apostolas in cubiculo suo et ostendit illis omnem indumentum 
382.13.77: ond þa æfter þon þa cegde seo halige mariæ to eallum þæm apostolum on hire hordcofan and him æteowde ealne hire gegyrelan þe heo wolde æt hire byrgenne habban and wæs cweþende 
382.13.78: þis wæs se þridda dæg geworden on þæm heo gewat of lichoman fram us 
382.13.79: ond þa cwæþ se eadiga petrus to eallum þæm apostolum and to eallum þæm folce 
382.13.80: broþor þa leofestan ic eow bidde ealle þa þe on þisse stowe syndon þæt ge wacian mid me and we bærnan gastlico leohtfato oþþæt drihten hider cume 
382.13.81: and þa æfter þysum wordum þa com þær ure drihten and he hie gemette ealle anmodlice wæccende and he hie onlyhte mid his þæs halgan gastes gife and he wæs cweþende to him 
382.13.82: broþor þa leofestan ne sy eow nænigu cearo þæt ge geseon þæt þeos eadige maria sy geceged to deaþe 
382.13.83: and ne biþ heo no to þæm eorþlican deaþe ac heo bið gehered mid gode 
382.13.84: forþon þe hire bið mycel wuldor gegearwod 
382.13.85: and mid þy þe he þis gecweden hæfde þa ascean samninga mycel leoht on hire huse þæt ealle þa fynd wæron oferswiþde þa þe þær wæron 
382.13.86: and þa þe þæt leoht gesawon þa ne meahton asecgan for þæs leohtes mycelnesse 
382.13.87: and þa wæs geworden mycel stefn of heofenum to petre and wæs cweþende 
382.13.88: ic beo mid eow ealle dagas oþ þa gyfylnesse þisse worlde 
382.13.89: and þa ahof petrus his stefne and wæs cweþende 
382.13.90: we bletsiaþ þinne naman mid urum saulum and we biddaþ þæt þu fram us ne gewite 
382.13.91: and we bletsiaþ þe and we biddaþ þæt þu onlyhte ure world forþæm þe þu eallum miltsast þæm þe on þe gelyfaþ 
382.13.92: and þis wæs cweþende se eadiga petrus to eallum þæm apostolum and he trymede heora heortan mid godes geleafan 
382.13.93: æfter þyssum wordum gefylde þa wæs maria arisende and wæs ut gangende of hire huse and hie gebæd to þæm gebede þe se engel hire to cwæþ þe þær com to hire 
382.13.94: þa þis gebed wæs gefylled þa wæs heo eft gangende on hire hus 
382.13.95: and heo þa wæs hleonigende ofer hire ræste 
382.13.96: and æt hire heafdan sæt se eadiga petrus and emb þa ræste oþre cristes þegnas 
382.13.97: and þa ær þære syxtan tide þæs dæges þa wæs semninga geworden mycel þunorrad 
382.13.98: and þær wæs swiþe swete stenc swa þætte ealle þa slepan þe þær wæron 
382.13.99: and þa apostolas onfengon þære eadigan marian and þa þre fæmnan þe him crist ær bebead þæt hie wacedon buton forlætnesse and þæt hie cyþdon drihtnes wuldor be hire and ealle medemnesse be þære eadigan marian 
382.13.100: þa slepan þa ealle þe þær wæron 
382.13.101: þa com þær semninga ure drihten hælend crist þurh wolcnum mid myccle mengeo engla and wæs in gangende on þære halgan marian hus on þæt þe heo hie inne reste 
382.13.102: michahel se heahengel se wæs ealra engla ealderman he wæs ymen singende mid eallum þæm englum mid þy þe hælend wæs in gongende 
382.13.103: þa gemette he ealle þa apostolas emb þære eadigan marian ræste and he þa bletsode þa halgan marian and wæs cweþende 
382.13.104: benedico te quia quicumque promisisti 
382.13.105: ic þe bletsige min sancta maria and ealswa hwæt swa ic þe gehet eal ic hit gesette 
382.13.106: ond þa andswarode him seo halige maria and wæs cweþende 
382.13.107: ic do a þine gife min drihten and ic þe bidde for þinum naman þæt þu gehwyrfe on me ealle eaþmodnesse þinra beboda forþon þe ic mæg don þine gife 
382.13.108: þu eart gemedemod on ecnesse 
382.13.109: and þa onfeng ure drihten hire saule and he hie þa sealde sancte michahele þæm heahengle and he onfeng hire saule mid ealra his leoma eaþmodnesse 
382.13.110: and næfde heo noht on hire buton þæt an þæt heo hæfde mennisce onlicnesse 
382.13.111: and heo hæfde seofon siþum beorhtran saule þonne snaw 
382.13.112: and þa frægn petrus urne drihten and wæs cweþende 
382.13.113: hwylc is of us drihten þæt hæbbe swa hwite saule swa þeos halige marie 
382.13.114: þa cwæþ ure drihten to petre and to eallum þæm mannum þe þær wæron 
382.13.115: þisse halgan marian saul biþ a gewuldrod mid gode and heo biþ aþwægen mid þæm halgan þweale and oþre apostolas beoþ sende beforan hire bære mid þy þe heo biþ gongende of lichoman 
382.13.116: and hie ne gemetton nane swa hwite saule swa þære eadigan marian wæs 
382.13.117: forþon heo lufode ma þeostro for hire synnum and heo wæs a þeh gehealden fram hire synnum 
382.13.118: and hie gesawon ealle þæt seo eadige marie hæfde swa hwite saule swa snaw 
382.13.119: þa cwæþ ure hælend to petre and to þære eadigan marian lichoman 
382.13.120: þys mergenlican dæge heo bið gangende on þisse ceastre on þa swiþran healfe mines dæles 
382.13.121: and ge þær gemetaþ niwe byrgenne þonne asette ge þone lichoman to þære byrgenne and hine þær healdaþ swa ic eow bebeode 
382.13.122: þa mid þy þe he þis gecweden hæfde ure drihten þa cleopode semninga þære eadigan marian lichoma beforan him eallum and wæs cweþende 
382.13.123: wes þu gemyndig þu gewuldroda cyning forþon ic beo þin hondgeweorc and wes þu min gemyndig forþon ic healde þinra beboda goldhord 
382.13.124: and þa cwæþ ure drihten to þære eadigan marian lichoman 
382.13.125: ne forlæte ic þe næfre min meregrot ne ic þe næfre ne forlæte min eorclanstan 
382.13.126: forþon þe þu eart soþlice godes templ 
382.13.127: and þa he þis gecweden hæfde þa astah ure drihten on heofenas 
382.13.128: þa nam petrus and þa oþre apostolas hie and þa þreo fæmnan þe þær wacodon and þwogan þære eadigan marian lichoman and hie þa asetton ofer hire bære 
382.13.129: and þa æfter þon þa arison ealle þa þe þær slepan and þa brohte petrus þær þæt palmtwig þæt seo eadige marie ær onfeng of þæs engles handa 
382.13.130: þa cwæþ se eadiga iohannes 
382.13.131: tu es uirgo tu debes procidere lectum 
382.13.132: þu eart seo clænoste fæmne and þe gedafenaþ þæt þu leore on þine bære and we beran þis palmtwig and cweþan godes lof 
382.13.133: þa cwæþ eft se halga iohannes 
382.13.134: þu eart forelærende on þara apostola gebede and þe gedafenaþ þæt þu leore on þine bære 
382.13.135: and we þe þonne beran þæt we cuman to þære stowe þær drihten bebead and ne sy ure nan geunrotsod ac we gesigefæstan þine bære 
382.13.136: and þa arison þa apostolas and hie hofan þa bære and hie bæron mid heora handum and petrus þa soþlice onhof his stefne and wæs cweþende 
382.13.137: in exitu israhel ex egypto alleluia 
382.13.138: israhel wæs ut gangende of ægyptum and wæs singende alleluia 
382.13.139: and drihten is soþlice þisse bære fultumiende 
382.13.140: and þa apostolas wæron gangende on wolcnum and hie þa bæron þa bære and hie cwædon godes lof 
382.13.141: þa þæt folc þa þæt gehyrde and þa iudeas gesawon þa mycclan mengeo engla and heora stefn wæs swiþe hlud and hie heredon god þa wæron hie swiþe erre on heora mode and heora þa ongon ælc cweþan to oþrum 
382.13.142: hwæt is þeos mengeo and þis folc þe her þus hlude singeþ 
382.13.143: þa cwæþ þara apostola sum þe þær ætstod 
382.13.144: maria is nu soþlice of lichoman gewiten and we cweþaþ lof ymb hie 
382.13.145: and þa raþe eode satanas þæt deofol and þara iudea ealdormen and heora ongan þa ælc cweþan to oþrum 
382.13.146: uton we nu arisan and acwellan þa apostolas and marian lichoman geniman and hie þonne mid fyre forbærnon forþon þe heo gebær þone biswican 
382.13.147: and þa iudeas þa arison and hie þa ongunnon mid sweordum and mid stengum þyder gan 
382.13.148: þohton þæt hie woldan ofslean þa apostolas 
382.13.149: and þa on þa ilcan tid þa englas þa þær wæron on þæm wolcnum hie wurdon wyldran þonne þa iudeas and ongunnan slean þa iudeas and hie þa wurdon sona blinde and feollan to eorþan 
382.13.150: and heora heafdu slogan on þa wagas and hie grapodan mid heora handum on þa eorþan and nystan hwyder hie eodan 
382.13.151: and þa an þe þær wæs þara iudea aldorman he genealæcan þæm apostolum and he þa wæs geseonde þæt seo bær wæs gesigefæsted and hie wæron soþlice ymen singende þa apostolas and wæron cweþende 
382.13.152: nu is gefylled þæt mycclle hatheort and þæt mycclle yrre þyses ealdermannes 
382.13.153: and drihten us sealde eardunga on þisse stowe and on eallum ussum cynne and he us sealde orsorh wuldor 
382.13.154: ond þa sona se arleasa gerefa cleopode mid mycelre stefne and wæs cweþende 
382.13.155: ic me wille nu onhwyrfan to þisse bære and þonne gegripan þæt palmtwig and hit þonne to eorþan afyllan and forsearedum him begen dælas forbrecan and forbærnan 
382.13.156: þa wæs he gongende to þære bære and þa onmiddan þæm lichoman on þære bære þa wearþ he gefæstnod be þære swiþran handa to þære bære þæt he hangode to eorþan 
382.13.157: þa cleopode he mycelre stefne and wæs wepende mid tearum on þara apostola gesyhþe and wæs þus cweþende 
382.13.158: adiuro uos per deum uiuum 
382.13.159: ic eo halsige þurh þone lifgendan god þæt ge me ne forseon on þisse mycclan nedðearfe tide 
382.13.160: ond ðe bide ealra swiþost min se halga petrus þæt þu sy gemyndig hwæt min fæder þe gedyde þa he wæs duruweard 
382.13.161: þa frægn hine soþlice petrus and cwæþ wære þu mid ðinum fæder þa he me swa ladode þæt hie me ne gegripon 
382.13.162: and þa cwæþ se ealderman eft ic eow nu bidde ealle þæt ge me ne forseon 
382.13.163: ond þa cwæþ soþlice petrus to him nis þæt soþlice min miht ne næniges ures ac gif þu gelyfest on hælende crist þæt he sy godes sunu þæs lyfgendan and arise fram deaþe 
382.13.164: gif þu þonne ne gelyfest þæt he sy godes sunu þonne ne bist þu aseted on eorþan 
382.13.165: ac we witan þæt þyses menniscan cynnes fynd ablende eowre heortan þæt crist ne wære soþ god and þonne bist þu gehæled fram him 
382.13.166: ac gong þu nu soþlice and cys þas bære and cweþ to þysum lichoman þæt þu gelyfe on godfæder and on marian forþon heo bær hælendne crist 
382.13.167: and þa se ealderman þara sacerda bletsode marian mid his tungan ebreiscre stefne þurh wuldor and heora nænig þa bære þa hwile ne ahof 
382.13.168: and þa æfter fyrstmearce þa bletsode he eft marian lichoman on moyses boca gewitnesse and þurh swiðe manigfealde gewreotu 
382.13.169: ond of eallum þæm he wæs cweþende þæt maria wære þæs lifgendan godes templ 
382.13.170: þa wæron þa apostolas swiþe wundrigende fram him and wæron cweþende to him hwonon him þa wundorlican gereordo coman 
382.13.171: þa cwæþ petrus to him aræce þine handa and cweþ þæt þu gelyfe on ures hælendes cristes naman 
382.13.172: and on ealre þinre heortan þonne wesaþ þine handa sona geedneowode and beoþ swa hie ær wæron beforan þe 
382.13.173: and þa wæs hraþe geworden þæt he gelyfde on his heortan 
382.13.174: and þa cwæþ petrus eft to him 
382.13.175: aris nu and onfoh þysum palmtwige þe her is beforan þisse halgan marian bære 
382.13.176: and þonne gang to þissa iudea ceastre to þæm þe þær ofslegene syndon mid blindnesse ond sprec to him and cweþ 
382.13.177: swa hwylc swa ne gelyfeþ on hælend crist þæt he sy godes sunu þæs lifgendan þonne beoþ þæs eagan betynede 
382.13.178: and þonne gif hwylc gelyfe on god þonne æthrin þu heora eagan mid þysum palmtwige þe þu her onfenge on þine hand þonne onfoþ hie raþe gesyhþe 
382.13.179: se þonne witodlice ne gelyfeþ on god þonne ne gesyhþ se næfre on ecnesse 
382.13.180: ond þa eode se ealdorman þara iudea and þara sacerda and wæs cweþende swa him ær bebead se eadga petrus 
382.13.181: and he gemete swiþe manige on þæm folce wepende and wæron cweþende wa us la forþon be us is nu geworden swa swa on sodoma byrig wæs 
382.13.182: þær wæs geworden þæt þær com ofer hie on fruman mycel broga and hie wæron mid blindnesse slegene 
382.13.183: ond æfter þon þa sende drihten fyr of heofenum ofer hie and hie mid ealle forbærnde 
382.13.184: and hie þa wæron cweþende nu soþlice we syndon gefyllede mid ealre eaþmodnesse and þa soþlice him swa wependum 
382.13.185: þa com þara sacerda ealdorman þe petrus him to sende and he þa wæs sprecende to him eallum þæm ilcum wordum þe him ær petrus bebead 
382.13.186: and he gehyrde heora þrowunga and he þa wundrode æfter þære gesihþe ond he wæs cweþende 
382.13.187: swa hwylc swa gelyfeþ on god ælmihtigne his wordum þonne wile he onfon rihtre ondetnesse for cristes naman godes suna þæs lifgendan þonne onfehþ se hraþe gesihþe 
382.13.188: se þonne witodlice ne gelyfþ on god þonne wunaþ he on blindnesse aa on ecnesse 
382.13.189: ond hie þa wurdan hraþe gelyfde and crist him sealde gesihþe 
382.13.190: ond þa witodlice þa apostolas bæron marian lichoman oþþæt hie coman to þære byrgenne þær drihten him bebead 
382.13.191: and hie þa þær bebyrigdon marian lichoman and þa setton hie æt þære byrgenne dura swa swa drihten hælende crist him bebead 
382.13.192: and þa him swa sittendum þa com þær semninga ure drihten mid myccle mengeo engla and cwæþ to him 
382.13.193: sib sy broþor mid eow 
382.13.194: and he þa bebead michahele þæm heahengle þæt he onfenge þære eadigan marian sawle mid wolcnum 
382.13.195: and þa onfeng michahel þære saule 
382.13.196: ond he þa cwæþ to þæm apostolum oþþæt hie ealle nealæhton to drihtne hælendum criste 
382.13.197: ond þonne þære sawle onfeng on wolcnum 
382.13.198: and drihten bead þæm wolcnum þæt hie eodan on neorxnawang and þær asetton þære eadigan marian sawle 
382.13.199: and on neorxnawange biþ a wuldor mid gode and mid eallum his gecorenum soþlice 
382.13.200: ond þa soþlice æt þære þriddan tide þæs dæges þa com þær drihten mid myclum menigeo and halette þa apostolas and wæs cweþende 
382.13.201: sib sy mid eow broþor 
382.13.202: and þa andsweredan him þa apostolas and hie cwædon 
382.13.203: wuldor þe sy god forþon þe þu dydest ana mycel wuldor 
382.13.204: þa cwæþ ure hælend to him 
382.13.205: ær ic wæs sended fram minum fæder to þæm þæt ic sceolde gefyllan mine þa halgan þrowunge 
382.13.206: ond ic þa wæs gehwyrfed on minne lichoman swa ic eow ær gehet and on eallum þæm þe me fylgende wæron on þissum menniscan cynne 
382.13.207: and ic wæs sittende ofer manna bearnum on minum mægenþrymme ond wæs sittende ofer eow on minum hehsetle 
382.13.208: and ic demde twelf þeodum on þrim israhela folcum and of þæm twelf mægþum and be mines fæder hæse ic wearþ eft on lichoman geseted 
382.13.209: and for heora halignesse ic me gehalgode to þæm unbesmitenan temple 
382.13.210: and heo is seo clæneste fæmne 
382.13.211: and heo wæs fæmne ær hire beorþre and heo wunaþ fæmne æfter hire beorþre 
382.13.212: ond þa cwæþ hælend to þæm apostolum 
382.13.213: hwæt wille ge nu hwæt ic hire doo 
382.13.214: and þa andswarode him petrus and ealle þa apostolas and cwædon 
382.13.215: drihten þu þe gecure þæt fæt on to eardienne and heo is þin seo clæneste fæmne ær ealre worlde 
382.13.216: and þu miht soþlice and gesewenlice þine mihte gecyþan on marian þinre þeowan 
382.13.217: and þu oferswiþdest deaþ 
382.13.218: ond þu eart rixiende on þinum wuldre 
382.13.219: swa þu nu miht þinre modor lichoman eft aweccan fram deaþe 
382.13.220: and þa raþe wæs drihten blissiende on heofenas and wæs cweþende to his apostolum 
382.13.221: wese hit nu be eowrum domum and þa hraþe bead drihten gabriele þæm heahengle þæt he wylede þone stan fram þære byrgenne duru 
382.13.222: ond þa michael se heahengel geondweardode þære eadigan marian sawle beforan drihtne 
382.13.223: ond þa wæs drihten cweþende to marian lichoman 
382.13.224: aris þu min seo nehste and min culufre and mines wuldres eardung 
382.13.225: and forþon þe þu eart lifes fæt and þu eart þæt heofenlice templ and næron nænige leahtras gefylde on þinre heortan 
382.13.226: ond þu ne þrowast nænige þrowunge on þinum lichoman 
382.13.227: ond þa cwæþ drihten eft to þæm lichoman 
382.13.228: aris þu nu of þinre byrgenne 
382.13.229: and þa sona aras maria of þære byrgenne and ymbfeng drihtnes fet ond þa ongan wuldrian on god and wæs cweþende 
382.13.230: min drihten ne mæg ic ealle þa gife forþbringan þe þu me forgeafe for þinum naman 
382.13.231: and hweþre hi ne magon ealle þine bletsunge gefyllan 
382.13.232: and þu eart israhela god and þu eart ahafen mid þinum fæder and mid þinum þy halgan gaste on worlda world 
382.13.233: ond þa ahof drihten hie up and hie þa cyste and hie þa sealde michahele þæm heahengle 
382.13.234: and he hie þa ahof up on wolcnum beforan drihtnes gesihþe 
382.13.235: ond cwæþ drihten to þæm apostolum 
382.13.236: gangaþ nu to me on wolcnum and þa mid þy þe hie wæron gangende to him þa wæs drihten hie cyssende and wæs cweþende 
382.13.237: pacem meam do uobis alleluia 
382.13.238: ic forlæte mine sibbe to eow þurh mines fæder þone halgan gast 
382.13.239: ond ic eow sylle mine sibbe þurh min þæt hehste lof 
382.13.240: ond ic beo mid eow ealle dagas oþ þa geendunga þisse worlde 
382.13.241: and drihten cwæþ to þæm englum 
382.13.242: singaþ nu and onfoþ minre meder on neorxnawonge 
382.13.243: and þa apostolas on heora mægene hofan marian lichoman up mid wolcnum and hine þa asetton on neorxnawanges gefean 
382.13.244: and nu syndon gesette þa apostolas inhlet æ hie bodian hire 
382.13.245: ond we nu ondetton godes mycelnesse and singan on marian naman 
382.13.246: magnificat anima mea 
382.13.247: forþon heo þus cwæþ þa heo magnificat sang 
382.13.248: min drihten gemycla mine sauwle 
382.13.249: et exultauit 
382.13.250: and gedo þæt min gast wynsumige on þinre hælo forþon þe þu eart soþ god 
382.13.251: quia respexit 
382.13.252: forþon þu nu sceawa þines mægdenes eaþmodnesse 
382.13.253: and min drihten cwæþ sancte marie gedo þu þæt eall cynn cweþe þæt ic sy seo eadgoste fæmne 
382.13.254: qui fecit 
382.13.255: forþon þu me dydest mycel and þu eart mihtig and þin nama halig 
382.13.256: et misericordia 
382.13.257: and þin mildheortnes is mid eallum þæm cynne þe þe him ondrædaþ 
382.13.258: fecit potentiam 
382.13.259: and he dyde mycle mihte on his earman 
382.13.260: and he todælde ealle þa þe þær wæron ofermode on heora heortan and noldan on hine getrywan 
382.13.261: deposuit 
382.13.262: and he asette þa mihtigan of heora setle 
382.13.263: and þæt wæs satanas mid his deoflum þa he wæs on heofena rice 
382.13.264: and he þa for his oferhygdum and his deoflu mid him wurdon aworpene on hellegrund 
382.13.265: and drihten ealle eaþmode up ahefþ on ecnesse 
382.13.266: esurientes 
382.13.267: and þa wæs sancta maria cweþende þæt drihten ealle þa gefylde on heofona wuldres fægernesse þa þe hie on eorþan leton hingrian and þyrstan for his naman 
382.13.268: and ealle þa men þa þe onfengon welan and on oferfylle swiþor gehyhton þonne on god and hie sylfe swa forleton on idelnesse þonne gegearwode he þæm ece forwyrde 
382.13.269: suscepit israhel 
382.13.270: and israhel onfehþ eallum his cnihtum and wæs gemyndig ealre his mildheortnesse 
382.13.271: swa matheus wæs cweþende þæt drihten astige on sume tid on anne munt mid myccle weorode his haligra 
382.13.272: and þa gesæt he on þæm munte 
382.13.273: sicut locutus est 
382.13.274: and þa eodan his þegnas to him and þa ontynde hælend his muð and wæs sprecende to urum fæderum and to abrahame and wæs cweþende þæt his sæd oferweoxe ealle þas woruld 
382.13.275: and he þa lærde his apostolas him sægde þurh hwæt seo saul eadegust gewurde and þus cwæþ 
382.13.276: eadige beoþ þearfena gastas and hie restaþ on heofena rice 
382.13.277: and eadige beoð þa þe þissa eorþwelena ne gymaþ 
382.13.278: and eadige beoþ þa þe wepaþ nu for heora synnum forþon hi beoþ eft afrefrede on heofona rice 
382.13.279: ac utan we biddan þa fæmnan sancta marian þæt heo us sy milde þingere wið urne drihten hælendne crist ondweardes rædes and eces wuldres 
382.13.280: to þæm us gefultumige ure drihten amen 

