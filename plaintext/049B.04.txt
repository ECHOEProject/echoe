de fide catholica 

49B.4.1: leofan men doð swa eow micel þearf is 
49B.4.2: understandað þæt ælc cristenman ah micele þearfe þæt he his cristendomes gescad wite and þæt he cunne rihtne geleafan rihtlice understandan 
49B.4.3: wac bið þæt geþanc on cristenum men gif he ne can understandan þurh rihtne geleafan þone ðe hine gescop and geworhte 
49B.4.4: and gif he nele leornian þæt he cunne þæt ælc cristenman huru cunnan sceal paternoster and credo 
49B.4.5: forðam mid þam oðrum sceal ælc cristenman hine to gode gebiddan and mid þam oðrum geswutulian rihtne geleafan 
49B.4.6: crist silf sang paternoster ærest and þæt gebed his leorningcnihtum tæhte and on ðam godcundan gebede sind seofon gebedu 
49B.4.7: and mid þam se þe hit inweardlice gesincð he geeardað to gode silfum æfre ymbe ælce neode þe se man beþearf aðor oððe for þisum life oððe for ðam toweardan 
49B.4.8: ac hu mæg þonne æfre ænig man hine inweardlice to gode gebiddan buton he inweardlice on god hæbbe rihtne geleafan 

49B.4.9: leofan men ures drihtenes agene leorninccnihtas ær hi toferdon ealswa heom beboden wæs cristendom to bodianne hi geswutulodon rihtne geleafan and sungon credo in deum for trymmincge and minegunge þæs soðan geleafan 
49B.4.10: and þone geleafan mot ælc þara rihtlice cunnan and anrædlice healdan þe geearnian wile ece myrhðe æt þam soðan gode þe leofað and rixað in ealra worlda world a buton ende amen 

