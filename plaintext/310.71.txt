sermo 

310.71.1: leofæn men gecnawæð þæt soð is 
310.71.2: ðeos weorld is on ofste and hit neahlæcð þam ende 
310.71.3: and þi hit is on weorlde aa swa leng swa wurse and swa hit sceal nede ær antecristes tocyme yfelian swiðe 

310.71.4: understandeð eac georne þæt deofel þas ðeoda nu fela gearæ dwoledæ to swiþe 
310.71.5: and þæt lytle treowþæ weron mid monnum þeah heo wel specan 
310.71.6: and unrihte to fela rixoden on lande 
310.71.7: and næs na fela monnæ þe hogode embe þa bote swa georne swa mon sceolde 
310.71.8: ac dæghwamlice mon yhte yfel æfter oðrum and unriht rædde and unlaga monege alles to wide geond alle þas ðeodæ 
310.71.9: and we eac forþam habbæð fela byrsta and byrmre gebiden 
310.71.10: and gif we ænig bote gebidan sceolon þonne mote we to gode þæs geearnian bet þonne we ær þissan dydan 
310.71.11: forþan mid mycle earnungæ we geearnodon þa yrmðæ þe us onsittæð 
310.71.12: and mid swiðe mycel earnunge we ða dedbote moten æt gode geræcan gif hit sceal heononforð godiende wurðan 

310.71.13: la hwæt we witan ful georne þæt to myclan bruce sceal mycel bot nyde and to myclan brune wæter unlytel gif mon þæt fyr sceal we eahte acwæncen 
310.71.14: and mycel is nydþearfa monna gehwylcum þæt he godes lage gyme heononforð georne and godes rihtæ mid rihte gelæste 
310.71.15: on hæðenum ðeodum ne der mon forhealden lytel ne mycel þæs ðe ilagod is to gedwolgodæ weorðungæ 
310.71.16: and we forhealdað godes rihte æghwær alles to lome 
310.71.17: and ne dear mon wonian on hæðenum ðeodum inne ne ute ænig þare þinga þe gedwolgodan gebroht bið and to lace betæht bið 
310.71.18: and we habbæð godes hus inne and ute clæne berypte ælcra gerysna 
310.71.19: and godes ðeowas beoð mæþe and mynde gehwær bedæled 
310.71.20: and gedwolgadæ þenan ne dear mon misbeodon on ænige wisan mid hæðenum leodum swa swa mon godes þeowan nu deþ to wide þer cristene sceoldon godes lage healdon 
310.71.21: ac soð is þæt ic secge 
310.71.22: godes gerihta wonedon nu lange 
310.71.23: and folces lage wursedon alles to swiðe 
310.71.24: and halignessæ beoð to griðlease wide 
310.71.25: and godes byboda beoð to clene berypte ealdra gerihtæ and innan bestrupte ælcra gerisnæ 
310.71.26: and godcunde hadas weron nu lange swiðe forsægene 
310.71.27: and widewan fornydde on unriht to ceorle and to monige foryrmðe 
310.71.28: and earme men beswicene and reowlice besyrwde 
310.71.29: ge æt freme ge æt fostre ge æt feo ge æt fore alles to ilome 
310.71.30: and ut of þissan earde wide geisealde swiðe unforwrohte fremdon to gewealde 
310.71.31: and cradolchild geþeawode þurh welhreowe unlage for lytlere þeofðe 
310.71.32: and freoriht fornumene and þrelriht genyrwde and almesriht iwonede 
310.71.33: and radest is to cwæðene godes lage laþe and lare forsegene 
310.71.34: and þes we habbæð alle þurh godes yrre bysmor gelome icnawa ðe þe cunnæ 
310.71.35: and þe byrst wurð gemæne ðeah mon swa ne wene alre þissere þeode buton god burge 
310.71.36: forþam hit is on us alle swytol and isene þæt we ær þissan ofter brecan þenne we bettan 
310.71.37: and þy is þisse þeode fela unsæge 
310.71.38: ne dohte hit nu lange inne ne ute ac wæs here and hungor bryne and blodgyte on gewelwylcan ende oft and ilome 
310.71.39: and us stalu and cwalæ stric and steorfæ orfcwealm and uncoþu hol and hæte and ruperæ reaflac derede swiðe ðearle 
310.71.40: and us ungyldæ swiðe dræhton 
310.71.41: and us wedæræ foroft weoldan unwæstmæ 
310.71.42: forþam on þissen earde wæs swa ho hit þincan mæg nu fela gearæ unrihtæ fela and tealte getreowþe æghwær mid monnum 
310.71.43: ne bearh nu foroft gesib gesibban þe ma ðe fremdon 
310.71.44: ne fæder his sune ne hwilum bearn his agene fæder ne broðer oðrum 
310.71.45: ne ure ænig his lif ne fadode swa swa he sceolde 
310.71.46: ne gehadode regollice ne læwede lahlice 
310.71.47: ne ænig wið oðerne treowlice ne þohte swa rihte swa he sceolde 
310.71.48: ac mæst ælc swicode and dærede oðrum wordes and dæde 
310.71.49: and huru unrihtlice mæst ælc oðerne æftan heaweþ mid scendlican onscytan do mare gif he mage 
310.71.50: forþan beoð on londe ungetreoþa micle for gode and for weorlde 
310.71.51: and eac her beoð on earde on mislice wisan lafordswican monige 
310.71.52: and alre mæst lafordswice þe bið on weorolde þæt mon his lafordes sawle beswice 
310.71.53: and ful mycel lafordswicæ þe bið on weorlde þæt mon his laford on life beswice oððe on londe lifigende drife 
310.71.54: and ægþær is iworden on þissere earde 
310.71.55: eadweard mon forrædde and syððan acwealde and æfter þam forbernde 
310.71.56: and æþelred mon dræfde ut of his earde 
310.71.57: and godsibbas and godbearn to fela mon forspilde wide geond þæs ðeode 
310.71.58: and alle to monige haliga stowa wide forwurdan þurh þæt ðe mon sume men ær þam gelogode swa mon na ne sceolde gif mon on godes griþe mæþe witan wolde 
310.71.59: and cristes folces to fela man gesealde ut of þissum earde nu alle hwile 
310.71.60: and al þæt is gode lað ilyfe þe ðe wylle 
310.71.61: eac we witan georne hwær ðeo yrmð gewearð þæt fæder gesealde bearn wið wurðe and bearn his moder and broðor oðerne fremdum to gewealde 
310.71.62: and all þæt beoð mycele and ægeslice dæde understande ðe ðe wylle 
310.71.63: and gyt hit is mare and eac monigfealdre þæt dæreð þissere ðeodæ 
310.71.64: monige beoð forsworene and swiðe forlogone 
310.71.65: and wæd beoð tobrocene oft and ilome 
310.71.66: and ðet is isæne on þissere ðeode þæt us godes yrre hætelice onsidt 
310.71.67: icnawæ þe ðe cunne 
310.71.68: nis eac nan wundor nu ðeah us mislimpe forþan we witan ful georne ðet nu fela gearæ men na ne rohtan foroft hwæt heo wrohton wordes oððe dæde 
310.71.69: eac wearð þeos þeodscipe swa hit þincan mæg swiþe forsyngod þurh monigfealde synne and þurh felæ wundræ misdæde 
310.71.70: þurh morðdæde and þurh mondæde 
310.71.71: and ðurh gitsungæ and ðureh gifernessæ 
310.71.72: þurh stale and þurh strudungæ 
310.71.73: þurh monsylene and þurh hæþene unsidæ 
310.71.74: þurh swicedomes and þurh searecræftæs 
310.71.75: þurh lahbricas and ðurh æswicæs 
310.71.76: þurh mægræsas and þurh manslihtæs 
310.71.77: þurh hadbrucas and þurh eawbrucæs 
310.71.78: ðurh sibligeru and þurh mislice forligru 
310.71.79: and eac syndon wide swa we ær cwædon þurh aðbrycæs and þurh wedbrucæs and þurh mislice leasungæ forloren and forlogen ma þenne sceolde 
310.71.80: and freolsbrucæs and fæstenbrucæs wide gewrohte oft and ilome 
310.71.81: and eac her beoð on earde godes wiðersacan and cirichatan hetole and leodhatan grimme alles to monige 
310.71.82: and oferhogan wide godcundræ rihtlaga and cristene þeawa and hocorwurðe dysige æghwær on þeode 
310.71.83: oftost on ðam þing ðe swiðost to godes lage geburigæð mid rihte 
310.71.84: and þi is nu iworden wide and side to ful yfelan gewunan þæt men scamæð for gode dædan swiðor þonne for yfele dæden 
310.71.85: forþan to oft mon mid hocere gode dæde hyrwæþ and godfyrhte leahtreð alles to swiðe 
310.71.86: and swiðost mon tæleþ and mid olle gegræteð alles to gelome þa ðe riht lufiæð and godes ege habbæð be ænige dæle 
310.71.87: and þurh þæt ðe mon swa deþ þæt mon hyrwæð þæt mon sceolde herian and forlæþeð þæt mon sceolde lufian þurh þæt mon bringæð alles to monige on yfele þance and on undæde swa þæt heom ne scamæð na þeah heo singian swiðe 
310.71.88: and wið god sylfne forwurcan heom mid alle 
310.71.89: ac for idela onscytæ heom scameð þæt heo betan heoræ synnen swa swa bec tæcen 
310.71.90: gelice ðam dwæsan ðe for heoræ prutan nellæð beorgan ær heo na ne magon ðeah heo al willan 
310.71.91: ac on godes nome uton don swa us neod is beorgan us sylfum swa we geornost magan þy læs we ætgædere alle forwurðan 
310.71.92: and uton don swa us neod is bugan to rihte and be sume dæle unriht forlæten and betan swiðe georne þæt we ær brecan 
310.71.93: and uton god lufian and godes lage fuligæn 
310.71.94: and læstan swiðe georne þæt þæt we behæten ða we fulluht underfengon oððe þa ðe æt fulluhte ure forespæcan weron 
310.71.95: and uton word and weorc rihtlice fadian 
310.71.96: and ure ingeþanc clænsian georne 
310.71.97: and að and wædd wearlice healdan 
310.71.98: and summe getreowþæ habban us betweonan buton  uncræftum 
310.71.99: and utan gelome understanden ðonne mycle dom þe we alle to sceolon 
310.71.100: and beorgan us georne wið þone wallendæ brune hællewites 
310.71.101: and earnigan us þa mærþa and þa murhðe þe god hæfð igearowæd ðam ðe his willan on weorolde wurcæð god ure hælpe amen 

