49B.1.1: adam se æresta man wæs gescapen on neorxnawonge 
49B.1.2: and for his silfes synnum þanon wæs adræfed on þas wræclican world 
49B.1.3: and on ealum þam earfoðum þe we for his synnum and ure silfra siððan drugon 
49B.1.4: he þa siððan þa gefean þæs heofonlican eðles þe he ær gesceawode þanonforð geseon ne mihte 
49B.1.5: þa ða he on neorxnawonge wæs he wæs mid heortan clænnesse and mid heofonlicre gesihðe eadigra engla gefera and godes word gehyrde 
49B.1.6: ac eft ða he hider adræfed wæs fram þam modes leohte þe he mid gefilled wæs ær he wearð miccles siððan lange benumen 
49B.1.7: we þa siððan of þæs ylcan mannes flæsce on ðas wræclican world acænnede wurdon 
49B.1.8: and we þa geaxsodon be þam heofonlican eðle 
49B.1.9: and we geaxsodon his geceasterwaran beon godes englas 
49B.1.10: and we geaxsodon þara engla geferan beon þa gastas soðfæstra and fulfremodra manna 
49B.1.11: ac flæsclice menn forðam þe hi þa ungesynelican ne magon ongitan hi þonne tweogað hwæþer hit soð sy þe ne sy þæt hi mid lichamlicum eagum ne geseoð 
49B.1.12: ac adam se æresta man ne þorfte he na tweonigan ðeah þe he ut adrifen wære of neorxnawonges gefean 
49B.1.13: and þeah he hit ne gesawe ða he gemunde swaþeah þæt ilce þæt he ær geseah and þæt he ær ana forlet 
49B.1.14: ac þa siððan þa þe he gestrynde ða hit ne gemundon 
49B.1.15: ac þeah hi gelifdon be his segene þe hit ær geseah unatweogendlicor þonne þa heora segene eft gelyfdon þe æfter heom acænnede wæron 
49B.1.16: and siðþan æghwilc fæder þeah sæde his suna 
49B.1.17: and þone æftran aa tweode ma ðonne þæne ærran 
49B.1.18: forþon heora nann þaron næs naðer ne mid sawle ne mid lichamon swa swa he adam wæs 

49B.1.19: ac we syn ðam gelicost gescapene on þissere worlde þe sum cyningc hate sum forworht wif don on carcern 
49B.1.20: and þæt sy bearneacan and heo ðonne cænne cniht 
49B.1.21: and se þonne si afeded oððe he si twenti wintra oððe git ildra 
49B.1.22: hwæt he þonne naht oðres ne wat buton þæt he þarinne geseah 
49B.1.23: þeah þe his modor him secge þæt heo gesawe sunnan and monan steorran and streamas 
49B.1.24: muntas and feldas fleotende fixas 
49B.1.25: and fleogende fugelas and yrnende hors 
49B.1.26: wyrmas and wylde deor and eal þæt we geseoð 
49B.1.27: ic wat þæt hine wile tweogan hwæþer heo him soð secge 
49B.1.28: and gif se cnyht oðerne ðarinne gestryneð 
49B.1.29: and þam segð þæt he silf ne gesawe ac his modor him sæde þæt heo hit eal silf gesawe 
49B.1.30: he þonne git swiðor tweoð þonne se ærra 

49B.1.31: hu ne mæg se cyningc þonne ðæne tweon eaðe gebetan unlucan þæs carcernes duru 
49B.1.32: ðonne magon hi þæt eal geseon þæt him ær gesæd wæs 
49B.1.33: ðæt is þonne þam gelicost þe we nu on carcerne syn betynede on þysse worlde 
49B.1.34: and eft þonne se gast wyrð ut of þam lichamon alæd þe he nu mid befangen is þonne bið us gesewen þæt us ær gesæd wæs 
49B.1.35: þeah ðe we hit nu geortrywen forþi þe we hit geseon ne magon 
49B.1.36: ac ealles to litel andgit bið þeah on ðæs mannes heortan þe nele soðes gelifan 
49B.1.37: þeah he silf his agenum eagum eal ne gesawe þæt soðes is geworden 
49B.1.38: la hwæt bið betweonan mannes and nytenes andgite gif he nat ne witan nele buton þæt he on starað 
49B.1.39: ac se bið wita se þe soð asmeað 
49B.1.40: and se þe fela wat þæs þe ær wæs and æfter gewurðan sceal 
49B.1.41: and swutele eac mæg gecnawan be mistlican tacnan se þe wile soð witan 
49B.1.42: þæt þa habbað god lean æfter heora liffæce ða ðe wisdomes gimað þa hwile þe hy libbað 
49B.1.43: and þa þe gode hyrað and godes lage healdað and soðes gelyfað and georne þæt smeagað 
49B.1.44: and sylfe we gesawon þæs swutule bysne 
49B.1.45: we gesawon foroft æt sumra þara birgenan ðe gode wel gecwemdon manega gefettan lichamlice hæle 
49B.1.46: and ðar wurdon hale þe ær wurdon limlame þæs þe we silfe wistan ful georne 
49B.1.47: blinde gefetton þæt hi locodan brade 
49B.1.48: and healte gewurdon hale 
49B.1.49: and mistlice gebrocode hæle geforan oft and gelome æt haligra manna benan 
49B.1.50: be þam man mæg gecnawan and be ma þinga þæt þar syndon mihta and mærða and mirhða 
49B.1.51: þar ða moton wunian æfter heora liffæce þe godes willan wyrcað and wisdomes gimað þa hwile þe hy libbað 
49B.1.52: ac þa beoð adwealde and þurh deofol beswicene þe þæs ne gelifað 
49B.1.53: ac wenað þæt se man scule deadlice swiltan efne swa nyten 
49B.1.54: and siþþan ne þolian yrmðe ne mirhðe ne ænig lean habban þæs þe he worhte on lifes fæce þa hwile þe he mihte 
49B.1.55: ac soð is þæt ic secge 
49B.1.56: of eorðan gewurdon ærest geworhte þa ðe we silfe ealle of coman 
49B.1.57: and to eorðan we sculon ealle gewurðan 
49B.1.58: and siððan habban swa ece wite aa buton ende swa ece blisse swa hwæðer we on life æror geearnodon 
49B.1.59: god ure helpe amen 

