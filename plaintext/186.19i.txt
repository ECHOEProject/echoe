to eallum folce 

186.19i.1: leofan menn understandað ærest hu micel þearf is eallum cristenum mannum þæt hy heora fulluhtes gescead witan and þæt hi rihtne geleafan cunnan and þæne fæstrædlice healdan 
186.19i.2: forþam nah ænig man mid rihte to fulgenne hæþenne mann gif he ylde and andgit hæfð þæt he leornian mæig hwæt fulluht mæne and hwæt riht geleafa sig ær þam byre þe he wite eall hwæt hit behealde 
186.19i.3: ah siððan he bið fulluhtes wel wyrðe syððan he mid rihtes geleafan hit wæl understandæt þonne agan þa micele þearfe þe on geoge gefullede wyrðaþ þæt hi iorne leornian siððan hi þa ylda and andgit habbað þæt hi leornian magon 
186.19i.4: forþam se man þe na can þæs gescad he ne færð naht butan he geleornige þæt he cunne his cristendom witan 
186.19i.5: a bið cristenes mannes þearf þæt he mæge a ymbe cristendom iorne smægan and axie iornlice gehadode menn hwæt him sig to donne hwæt to forgangenne 
186.19i.6: and smæge gelome hu þeos woruld ærest gewyrðe and swa forð þæt he wite hu crist to mannum become and eall þæt he on life adreh for urum sinnum and hu he for us deað þrowode and hu he of deaðe aras and hu he to heofonum astah and hu he to þam micelan dome cymð þær we ealle to sceolan on domesdæge to þam dome gan 
186.19i.7: witodlice he eowð us his blodigan sidan and his þyrlan handa and þone þyrnan helm and þa sylfan rode þe he for us on þrowode deað 
186.19i.8: and wyle þonne anrædlice witan æt us hu we him þæt geleanodan and hu we urne cristendon gehealdan habban 
186.19i.9: wel him þonne þe hine wel gehealdan hæfð and wa þam þe his ær noldæ giman swa swa hi sceoldan 
186.19i.10: ac utan don swa us micel þearf is habban æfre fulne hiht on god ælmihtigne and rihtne geleafan and lufian hine ofer ealle oþre þincg and his wyllan wyrcan swa we iornost magon 
186.19i.11: þonne habbat we heofonan rice a buton ænde amen 

