dominica iii et quando uolueris 

be heofonwarum and be helwarum 

56.10.1: men ða leofestan ute gehyran her godes word and gelyfan on urne god 
56.10.2: se þe gelyfan wile he bið gehealden on heofonan 
56.10.3: and ute gemunan þæt we sculan ealle deade beon 
56.10.4: forþam se æresta man se ðe wæs acænned on þisse worulde he onfeng deaðes 
56.10.5: and ic eow secge to soðan þæt elias and enoch cumað of heofonum hider on eorðan us to tacne 
56.10.6: and hi scylan deaðes onfon ær domesdæge 
56.10.7: and eac we sculan geþæncan ær we deaðes onfon hu we arisan sculan on domesdæge þonne þa byman blawað and us of deað awrecceð and we swiðe wærlice arisað 
56.10.8: and ure drihten us eac to cymð mid fif þusend engla forþi he wile ure stal gehyran þe we scylan atellan beforan þan fif þusendan helledeofla 
56.10.9: ure teð sprecað and seo tunge swygað 
56.10.10: and oðer þara weroda bið swa swart swa col and oðer bið beorhtre þonne sunne 
56.10.11: and hi þonne seofan siðum feohtað him betweonan embe þa godan sawle and þa yfelan 
56.10.12: gyf þa deofla ongitað þæt hi agan þa sawle þonne blissiað hi and þa englas beoð swyðe unrote 
56.10.13: and þa deofla cweðað we agan þa sawle forþam heo nolde of hyre worulde gestreone ælmessan dælan 
56.10.14: þonne wepð sanctus paulus swiðe biterlice for þara sawla geomerunge 
56.10.15: þonne cwyð sum deofol to oðrum deofle 
56.10.16: abredað þa sawle grimlice of þam lichaman and gelædað hi to wite þæt wyrste and to egesfulre stowe heo þonne onfint ealle hyre yfeldæda 
56.10.17: þonne cwyð seo sawl her is micel nearunes 
56.10.18: þonne cwyð sum deofol mare þe is toweard þonne þu gesyxt þone ealdordeofol þe lið onbæc gebunden in þære neowelnesse hellegrundes 
56.10.19: þonne cwyð seo sawl oðre siðe þis syndon micele þystro 
56.10.20: þonne cwyð sum deofol maran þe synd toweard 
56.10.21: ðonne cweð seo sawle þis is grimlic hus 
56.10.22: þonne andwyrt hyre se deofol and cwyð and grimra þe is toweard butan ælcum tweon þonne þu gesyxt hwæt ðu on eorðan lufedest þa þu on þinum life mihtig wære and þu unrihte synna lufedest 
56.10.23: sanctus michahel nimð þa soðfæstan sawle and gelæt hi beforan godes heahsetle 
56.10.24: and þar heo gesyhð ealle hyre weorc þe heo to gode dyde her on worulde 
56.10.25: ða earman sawle me læt to helle and ma mynegað hi þænne ealle hyre yfela dæda 
56.10.26: and onbutan helle syndan xii ysene wæallas 
56.10.27: þa synd ealle byrnende readum fyre 
56.10.28: and wiðinnan ælcum wæalle is synderlic wituncstow þe þa sawla þurhfaran scylan ær hi to helle cuman 
56.10.29: and xii dracan syndon in þam xii weallum and hi synd ealle afylled mid readum lige and mid fulum stence 
56.10.30: se æresta draca forswelgð þa arleasan sawle and aspiwð þam oðrum on muð 
56.10.31: swa heora ælc hi forswelhð þa arleasan sawle and eft aspiwð ælc oðrum on muð 
56.10.32: and syððan heo bið gelædd to þam ealdordeofle satanas 
56.10.33: he is swyðe andryslic 
56.10.34: he hæfð an hund heafda and þara heafda gehwilc an hund tungan 
56.10.35: and he hæfð egeslice fingras and on ælcum fingre hund clifra 
56.10.36: se lið innan helle gebunden onbæc mid fyrenum raceteagum 
56.10.37: wa þam mannum þe nellað for heora synnum reowsian forþi on helle bið eagana wop and toða gristbitung 
56.10.38: þær byð hunger and þurst þær bið ungemet cyles and hætan ix siðan hatre þonne domesdæges fyr 
56.10.39: ðar syndan þa ytemestan þystro butan leohte 
56.10.40: þar byð yld butan geogoðe 
56.10.41: ne man drihten ne nemnað 

56.10.42: men þa leofestan þeah ænig man hæfde c heafda and þæra heafda æghwilc hæfde c tungan and hi wæron ealle isene and ealle spræcon fram frymðe þyssere worulde oð ende ne mihton hi asecgan þæt yfel þe on helle is 
56.10.43: ute us warnian wið helletintregum þa hwile þe we magon þæt lif habban and þa þinc þe we mid magon us alysan ær domesdæge 
56.10.44: forða hit bið andryslic dæg and unrotnessa dæg and sorga dæg and dymnyssa dæg and storma dæg and wracena dæg and fyres dæg and nearunessa dæg and genipes dæg and þystro dæg 
56.10.45: sunne bið aþystrod on þam dæge and mona his leoht ne sylleð 
56.10.46: and steorra feallað of heofonum and eall heofona mægen bið awended and aræred 
56.10.47: and drihten cymð mid eallum his englum and eal mancynn bið awreht of deaðe 
56.10.48: and ealle gesceafta forhtiað for godes tocyme 
56.10.49: and he demð ælcum men be his gewyhrtum swa he her earnode on þissere worulde 
56.10.50: we gehyrdan eac on bocum secgan 
56.10.51: ealswa wæter adwæsceð fyr swa mæg seo ælmesse adwæscan þa synna 
56.10.52: syllan we ure ælmessan rumheortlice for urum synnum on godes naman 
56.10.53: he us syllð ece lif on heofonum a butan ende amen 

