incipiunt sermones lupi episcopi 

68.6.1: leofan men us is deope beboden þæt we geornlice myngian and læran scylan þæt manna gehwylc to gode buge and fram synnum gecyrre 
68.6.2: se cwide is swiðe egeslic þe god þurh þone witegan be ðam cwæð þe godes folce bodian scylan 
68.6.3: þæt syndan biscopas and mæssepreostas 
68.6.4: he cwæð be þam 
68.6.5: clama ne cesses quasi tuba exalta uocem tuam et reliqua 
68.6.6: clypa hlude and hefe up þine stemne and gecyð minum folce þæt hit georne fram synnum gecyrre 
68.6.7: gif ðu þonne þæt ne dest ac forsuwast hit and nelt folce his ðearfe cyðan þonne scealt þu ealra ðara sawla gescead ageldan on domesdæg þe þurh þæt losiað þe hi nabbað þa lare and þa myngun ge þe hy beþurfton 
68.6.8: ðes cwide mæg beon swyðe gemyndelic eallum ðam þe to þam gesette synd þæt hy godes folce riht bodian scylan 
68.6.9: and folc ah eac micele þearfe þæt hi wære beon þæs cwides þe þæræfter gecweden is 
68.6.10: he cwæð se witega æfter þam 
68.6.11: gif ðu godes folce riht bodast and þu hit gebigan ne miht to rihte þonne gebyrhst ðu þinre agenre sawle 
68.6.12: and se ðe woh drifð and geswican nele he sceal habban þæs ece wite 

68.6.13: leofan men ic bidde eow þæt ge geþyldelice hlystan þæs ðe ic eow nu secgan wille 
68.6.14: hit is lang to reccanne þæt we on bocum ymbe godes wundra rædað 
68.6.15: nu wille ic ðeah be suman dæle sceortlice hit eow sum asecgan 
68.6.16: an is ece god þe gescop heofonas and eorðan and ealle gesceafta 
68.6.17: and on fruman he gelogode on þære heofonlican gesceafte þæt is on heofona rice engla weredu micle and mære 
68.6.18: ða wearð þær an þara engla swa scinende and swa beorht and swa wlitig þæt him þuhte þæt he mihte beon ðæs efengelica þe hine gesceop and geworhte se wæs lucifer genemned 
68.6.19: and sona swa he þurh ofermodignesse þæt geþohte þa reas he of heofenum and eall þæt him hyrde 
68.6.20: and hy gewurdon of englum to deoflum gewordene 
68.6.21: and heom wearð helle gegearwod 
68.6.22: and hy þær wuniað on ecan forwyrde 

68.6.23: æfter þam gescop god ælmihtig ænne man of eorðan 
68.6.24: þæt wæs adam 
68.6.25: and of adames anum ribbe he gescop him wif to gemacan 
68.6.26: seo wæs eua genamod 
68.6.27: and to þam hy gescop god ælmihtig þæt hy and heora ofspryncg sceoldan gefyllan and gemænigfealdan þæt on heofenum gewanod wæs þæt wæs ungerim þæt þanon þurh deofles ofermodignesse into helle behreas 
68.6.28: ac sona swa deofol ongeat þæt mann to ðam gesceapen wæs þæt he sceolde and his cyn gefyllan on heofenum þæt se deofol forworhte þurh his ofermodignesse þa wæs him þæt on miclan andan 
68.6.29: ongan þa beswican and gelæran þæt se man abræc godes agen bebod 

68.6.30: god lyfde adame þæt he moste brucan ealra wæstma 
68.6.31: butan anes treowes wæstm he him forbead þæt he þæs næfre ne abite 
68.6.32: ða beswac deofol and forlærde his wif ærest and heo hine syððan þæt hy abræcon godes agen bebod and æton of þam forbodenan wæstme 
68.6.33: and sona swa þæt wæs þæt hy swa gedon hæfdon þa hæfdon hy forworhte hy sylfe 
68.6.34: and wurdon of þære myrhðe aworpene ðe hy ær on wæron and on þis wræclice lif bescofene and her syððan on earfeðan and on geswince wunedan 
68.6.35: and of heom twam is eall mancyn cumen 

68.6.36: heora bearna an gedyde eac syððan þurh deofles lare deoflice dæde 
68.6.37: þæt wæs cain 
68.6.38: he ofsloh abel his agenne broðor 
68.6.39: and þa wæs godes yrre þurh ða dæde ofer eorðan yfele geniwod 
68.6.40: and syððan a swa heora ofspryncges and mancynnes mare wearð swa deofol ma and ma manna forlærde and getihte to heora agenre unðearfe swa æt nextan þæt hy to gode næfdan naðor ne lufe ne ege 
68.6.41: ac on ælce wisan hy þurh heora synna god to ðam swiðe gegremedan þæt he let æt nehstan flod gan ofer ealne middaneard and adrencan eall þæt on worulde wæs butan ðam þe on ðære arce wæron 
68.6.42: ðæt wæs þæt an scip þe god sylf gedihte noe to wyrcanne 
68.6.43: and on þam anum scipe wearð genered se goda man noe and his ðri suna and heora wif 
68.6.44: eall þæt æfre mancynnes elles wæs eall hit adranc 
68.6.45: and eall þæt nu is eall hit com of ðam mannum þe on ðære arce wæron 
68.6.46: and þa syððan þæt wæs þæt se flod gesette and noe and his suna landes geweald ahton hy gestryndon fela bearna and of heora ofspryncge com þæt eft wearð folces unlytel 

68.6.47: ða dyde deofol þa gyt ealswa he a deð mannum swiðe micle dare 
68.6.48: he gedwealde eft mænigne man to þam swiðe þæt hy ofergeaton and forgymdon æt nextan heora drihten 
68.6.49: and wurðedon þurh deofles lare mislice gedwolþing 
68.6.50: and worhton fela gedwimera on anlicnessum 
68.6.51: and þærto abugan and hy þærto gebædon 
68.6.52: and wendon þæt heom of þam come bot and willa þæs ðe hy þonne wilniende wæron 
68.6.53: swa hy dwelode deofol and adwealde 
68.6.54: hwæt þa yrmingas nystan na hu lytelice hy þonne deofol bepæhte þe ma ðe þa witan þe gyt on þa wisan deofles willan dreogað ealles to wide 

68.6.55: deoful ah þurh godes geðafunge ðæs geweald þæt he mot manna fandian hwæðer heora geðanc aht sy and hwæðer hy willan on god anrædlice getruwian þe hy willan þurh deofles lare awacian 
68.6.56: ælc yfel cymð of deofle and ælc broc and nan bot 
68.6.57: þonne deð he þeh swyðe lytelice þær he ongit unwære men 
68.6.58: sent sona on hy sylfe oððon hwilum on heora yrfe sum swiclic broc 
68.6.59: and þonne hwilum gehatað hy ælmessan þurh deofles lare oððon to wylle oððon to stane oððon elles to sumum unalyfedum þingum 
68.6.60: and sona foroft bið þæt broc liðre 
68.6.61: la forhwi þonne bið hit swa butan forðam þe se man bið þonne beswicen 
68.6.62: and deofol ah ða sawle butan he geswice and þe deoppor gebete þa misdæde 
68.6.63: of deofle ne cymð ænig oðer bot buton þonne he hæfð þæs mannes sawle beswicen 
68.6.64: þonne geswicð he ðære dare þe he þam men elles ær mid derede 
68.6.65: and witod se ðe his broces bote secð butan to gode sylfum and to his halgum and to rihtlæcum he drihð deofles willan and godes unwillan 

68.6.66: leofan men þa þa þæt wæs þæt deofol þæt folc swa mislice dwelode swa ic eow ær rehte þa wæs þeh an mægð þe æfre weorðade þone soðan god 
68.6.67: and seo asprang of seme se wæs noes yldesta sunu 
68.6.68: and of þære mægðe com se mæra man habraham þe man on bocum fela ymbe rædeð 
68.6.69: and of þam mæran abrahame comen þa mæran heahfæderas 
68.6.70: and of his mæran cynne eac coman þa witegan þe cyddon cristes tocyme 
68.6.71: and þam sylfan cynne god sylf sette lage and moyse bebead þæt he hy be þære lage wisian scolde 
68.6.72: se moyses wæs godes sylfes gespreca and se moyses wæs eac þæs rihtcynnes 
68.6.73: and of þam sylfum abrahames cynne com eft iudea cynecyn 
68.6.74: an ðara cyninga sum hatte dauid þe of þam cynne asprang 
68.6.75: se wearð swiðe mære man ægðer ge for gode ge for worulde 
68.6.76: and of his cynne eft com sancta maria cristes modor 
68.6.77: and þæt dauides cyn þeah wel oftost aa ealswa him to gebyrede 
68.6.78: and swaðeahhwæðere sume þa ðe his cynnes wæron and æfter him þæs rices weoldan mishyrdon gode swyðor þonne hy beðorfton 
68.6.79: sume hy wurdon æt nextan swa þurh deofol ahyrde þæt hy næfdon to gode naðer ne lufe ne ege swa swa hy sceoldan ac þurh deofles lare unriht lufedan ealles to swiðe 

68.6.80: and æt nextan þæt folc þa wearð swa wið god forworht þæt he let faran hæðene here and forhergian eall þæt land 
68.6.81: and þone cyning sedechiam þe þa wæs on iudea lande man geband 
68.6.82: and ealle þa duguðe þe on ðam earde wæs man ofsloh oððon gebende and lædde hy ut of earde 
68.6.83: and fullice hundseofontig wintra syððan on an wæs se þeodscipe eall geðeowad under heora feonda gewealde 
68.6.84: swa forð hy wæron wið god þa forworhte 
68.6.85: and þa æfter ðam ymbe hundseofontig geara þæs ðe seo hergung wæs cirus hatte persa cyning se gefreode ealswa god wolde eall þæt iudeisce folc þe ða on life wæs and let hy faran ham to heora earde 

68.6.86: and of þam timan þe seo hergung wæs ymbe six hund geara and six and feowertig geara crist wearð geboren eallum middanearde to miclum helpe 
68.6.87: and þa þa crist geboren wearð þa wæs agan geargerimes fram þam timan þe adam ærest gesceapen wæs feower þusend and hundteontig and þreo and sixtig geara and eac god eaca þæs ðe bec secgað 

68.6.88: nu is mænig ungelæred man þe wile þencan hu þæt beon mæge þæt se ðe gescop on fruman ealle gesceafta þæt he wæs nu þus niwan geboren swa ic eow nu areht hæbbe 
68.6.89: ac ic wille eow gyt cuðlicar secgan þæt ge hit magon þe swutelicor ongytan 
68.6.90: he wæs æfre soð god and is and a bið 
68.6.91: and he gescop þurh his godcundan mihte ealle gesceafta lange ær he sylf geboren man wurde 
68.6.92: forðam he næs na ær man ær he for ealles middaneardes alysednesse sylfwilles syððan he menniscnesse underfeng þurh þæt clæne mæden sancta marian 

68.6.93: seo menniscnesse is wundorlic ymbe to smeagenne 
68.6.94: ful micel wundor hit wæs þæt þæt mæden gebær cild þe næfre nahte weres gemanan 
68.6.95: ac se ðe hæfð rihtne geleafan and understent godes mihta he mæg ful georne witan þæt hit wæs gode yðdæde ða he hit swa gedon habban wolde 
68.6.96: ær he wæs soð god on godcundnesse and næs na man 
68.6.97: ac nu he is ægðer ge soð god ge soð man 
68.6.98: and nis æfre æniges mannes mæð þæt he þa godcundnesse asmeagan cunne 
68.6.99: ac us is þeh micel þearf þæt we a habban rihtne geleafan on god ælmihtigne þe us ealle gescop and geworhte 
68.6.100: he wæs æfre efenmihtig and he gyt is and he a bið swa butan ælcum ende 

68.6.101: la hu mihte god ælmihtig wið mancyn mildra geweorðan þonne he wæs þa þa he asende his agen bearn of heofenum niðer to eorðan 
68.6.102: and her wearð man geboren to ðam þingum þæt he mid his agenum feore mancyn alysde of deofle gewealde and of hellewite 
68.6.103: ær þam timan næs æfre ænig man on worulde swa mære þæt heonan ne sceolde to helle swa he forðfaren wæs 
68.6.104: and þæt wæs ærest for adames gewyrhtum 
68.6.105: ac wundorlice swiðe geeadmette crist hine sylfne þa he menniscnesse underfeng 
68.6.106: and swa on þære menniscnesse wæs seo godcundnes bediglod þæt he þurh eadmetta on his menniscnesse eal adreh þæt man deð butan synne anre 
68.6.107: ða he cild wæs eal hine man fedde swa man oðre cild fedeð 
68.6.108: he læg on cradole bewunden ealswa oðre cild doð 
68.6.109: hine man bær oð he sylf gan mihte 
68.6.110: ðurh ælc þing seo menniscnes adreah þæt hire to gebyrede 
68.6.111: hine þyrste hwilum and hwilum hingrode 
68.6.112: he æt and dranc and ægðer he þolade ge cyle ge hætan 
68.6.113: eall seo menniscnes ðolade þæt men to gebyrede 
68.6.114: forðam þe he wæs soð man þurh his medrengecynd 
68.6.115: and he þeah swa hit mæð wæs fægere forðward 
68.6.116: swa þæt hit com to ðam þa he ðære ylde wæs þæt he geceas him leorningcnihtas þa he þæt wolde 
68.6.117: and þa he sylf gelærde and gewissode ymbe ealles folces þearfe swa his willa wæs 
68.6.118: and heom bebead þæt hy geond ealne middaneard syððan bodian sceoldan rihtne geleafan 
68.6.119: and þurh mænige wundra þe he worhte he eac geswutelode þæt he wæs and is soðlice godes sunu 

68.6.120: and æfter þam þa se tima com þæt he for eall mancyn þrowian wolde ða sæde he his ðegnum fore eall hu hit geweorðan sceolde 
68.6.121: and hit sona æfter ðam ealswa aeode 
68.6.122: iudeisc folc þurh deofles lare hine forrædde and an his agenra cnihta hine belæwde to deaðe 
68.6.123: hit wæs þeh eall geworden swa he sylf wolde 
68.6.124: and þæt wæs swutol þæs þriddan dæges ða he of deaðe aras þa he cydde þæt he ær mihte ful eaðe deað forbugan gif he swa wolde 
68.6.125: ac he alysde us þurh his deað of ecan deaðe and geswutelode mid his æriste þæt he hæfð us gerymed rihtne weg to ecan life 
68.6.126: and he raðe eft ða gyt þæt furðor geswutelode 
68.6.127: ymbe xl daga þæs ðe he of deaðe aras him com of heofenum ongean micel engla wered 
68.6.128: and he mid þam werede to heofenum ferde 
68.6.129: and þærto gerymed hæfð us eallum rihtne weg gif we sylfe þæs earnian willað 
68.6.130: and þanan he eft to his dome cymð 

68.6.131: ðonne is us micel þearf þæt we eac understandan þæt hit to ðam dome nu georne nealæcð þe he sylf to cymð 
68.6.132: forðam þonne he wile æt us witan hu we him geleanod hæbben eall þæt he for us ðolode 
68.6.133: and we witan to soðe þæt hit georne þærto genealæcð 
68.6.134: forðam þe we habbað gecnawen fela ðara fortacna þe crist sylf foresæde þæt cuman scolde and eac he sæde for miclan egesan þe get toward is 
68.6.135: he sæde þæt æfter þysum fæce gewurðan sceal swa egeslic tima swa æfre ær næs syððan þeos woruld gewearð 
68.6.136: antecristes tima bið æfter þisum 
68.6.137: and nu swiðe raðe his man mæg wenan 
68.6.138: and þurh hine gewyrð swa micel gryre swa næfre ær on worulde ne gewearð 
68.6.139: eall middaneard bið þurh hine gedreht and gedrefed 
68.6.140: and eall hit forwurde gif god his dagas ne gescyrte 
68.6.141: ac god hine fordeð þe raðor 
68.6.142: forðam þe he wile gebyrgan þam þe him sylfum syn gecorene and gecweme 
68.6.143: and sona æfter þam þæs ðe us bec sæcgað gewyrð se micla dom and þeos woruld geendað 
68.6.144: on þam dome sceal manna gehwylc habban swylc edlean swylce he on life ær geearnode 
68.6.145: ða þe godes willan her wyrcað þa scylan þonne habban ece blisse on heofena rice 
68.6.146: and þa ðe her nu deofle fyliað and his unlarum þa scylan þonne mid deofle faran on ece forwyrd hellewites 
68.6.147: ac utan we don swa us micel þearf is lufian god eallum mode and eallum mægne and healdan his beboda georne 
68.6.148: þonne geearnige we us ece blisse æt þam þe leofað and rixað a butan ende amen 

