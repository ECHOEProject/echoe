of iacobe iohannes broðer 

209.11.1: ðæt iudeissce folc brohte þan hundredes ealdren feo forþy þæt heo mosten iacoben swa ateon swa heo wolden and he heom þæs leafe scealden 
209.11.2: heo genamen hine þa and hine gehæften 
209.11.3: þa wearð mycel geflit betwux þan cristenan and þan hæðenan 
209.11.4: þa cwæð sum þæt hit riht wære þæt man lædde iacoben forð to heora gesamnunge and geherdan his word æfter heora æ 
209.11.5: and man dyde þa swa 
209.11.6: þa cwædon þa sunderhalgen to iacobe 
209.11.7: hwy bodest þu þone hælend þe wæs ahangen swa swa we ealle wyten betwux þan sceaðen 
209.11.8: iacobus soðlice wæs afylled mid þan halgen gaste and heom to cwæð 
209.11.9: gehyreð nu broðre þa leofeste ge þe telleð eow beon abrahames bearn 
209.11.10: ure drihten behet abrahame ure fæder þæt on his sæde byð yrfeweardod ealle þeoden 
209.11.11: soðlice his sæd næs na ofer ismaele ac ofer isaac 
209.11.12: swa swa god sylf cwæð to abrahame 
209.11.13: on isaac byð þin sæd geceged 
209.11.14: and soðlice ure fæder abraham wæs geteald to godes freond ær þan þe he embsnyðen wære and ær þan þe he freolsdæig wurðode and ær þan þe he ænige godcunde æ cuðe oððe wyste 
209.11.15: gyf þonne abraham is geworden godes freond gelyfende hwy mycele swyðere byð se godes feond þe ne gelyfð on hine 
209.11.16: þa iudees cwædon 
209.11.17: hwæt is se þe ne gelefð on god 
209.11.18: iacobus andswerode 
209.11.19: se þe ne gelefð þæt on abrahames cynne byð geerfeweard ealle þeode and se þe ne gelyfð þæt moyses cwæðe to his folca 
209.11.20: god awecð eow mycelne wytega and mærne of eower gebroðren and þone ge scylan geheren on eallen þingan swa swa me on þan þe he eow bebeott 
209.11.21: þiss he forewitegode þurh god sylfne and þurh his wissunge 
209.11.22: eft isaias forewytegode beo ures drihtenes tocyme and cwæð 
209.11.23: efne mæden byð geeacnod on innoðe and cænð cild and his name byð emmanuel 
209.11.24: þæt is on smeagunga god sy mid us 
209.11.25: eft ieremias cwæð 
209.11.26: eala þu ierusalem efne þin alesend cumð and þiss byð his tacne 
209.11.27: blinde eagen he onlihteð and deafen he forgyfð gehyrnysse 
209.11.28: and mid his stefne he awecð deade to life 
209.11.29: eft ezechiel se wytega cwyðð 
209.11.30: eala þu syon þin king cumð and þe gestaðeleð 
209.11.31: daniel soðlice cwæð 
209.11.32: swa swa mannes bearn god cumð to mannen 
209.11.33: and he geahneð him ealdordomes and ealle mihten 
209.11.34: and soðlice se halge gast clypode þurh dauid and þuss cwæð 
209.11.35: min drihten cwæð to mine drihtene þu eart min bearn forþan ic þe todæig asænde to mannen 
209.11.36: eft fæder stæfne wæs gehyrd of heofone þuss cweðende 
209.11.37: he gecegð me his fæder 
209.11.38: and ic hine asette ofer eallen eorðlice kingen 
209.11.39: to dauiden sylfen god cwæð 
209.11.40: of wæstme þines innoðes ic sette ofer þinne hehsetle 
209.11.41: beo his þrowunge soðlice isaias se witega cwæð 
209.11.42: swa swa unscaðig lamb god wæs gelædd to slege 
209.11.43: eft dauid cwæð þurh þone halgen gast 
209.11.44: heo adrifen mine handen and mine fet and gerimdan ealle mine ban 
209.11.45: heo soðlice me ymbsceawodan and me beheoldan and todældan min reaf and hluten heom betwynen 
209.11.46: eft on oðre stowe se witega cwæð beo ures drihtenes þrowunge 
209.11.47: heo sænden on minne mete gealle and on minne drænc eced 
209.11.48: beo his deaðe soðlice is gecweðen 
209.11.49: min flæsc resteð on hyhte 
209.11.50: forþan þe þu ne forlætest mine sawle on helle ne þu ne lætest þine halgen geseon nane brosnunge 
209.11.51: eft beo his æriste he sylf cwæð to his fæder 
209.11.52: ic arise of deaðe and ic cume to þe and mid þe wunige 
209.11.53: and for wædlena ermðen and for heofunga þearefena ic arise of deaðe cwæð drihten 
209.11.54: beo his upastigennysse is awriten soðlice þæt he asteah on hehnysse and þa gehæfte he gelædde of hæftnysse 
209.11.55: and eft he asteah ofer cherubin þan ængle werode and swa fleah on heofones 
209.11.56: eft anna samueles moder cwæð 
209.11.57: drihten asteah geond heofones and his mihte ateowde 
209.11.58: and manege oðre gecyðnysse synd gewritene on þære æ beo ures drihtenes upstige to heofone 
209.11.59: and he nu sitt æt his fæder swyðre and cumð to demen cwican and deaden 
209.11.60: swa swa se witega cwæð 
209.11.61: ure drihten crist witodlice cumð and he na ne swigeð and fyr on his ansyne beornð and on his embhwyrfte byð swyðlic hreohnysse 
209.11.62: þas þing synden sume gefyllode eornestlice on uren drihtene hælende criste and forðgewitene 
209.11.63: and þa þa gyt gewitene ne synd sculen beon ealle gefyllde swa swa hit forewitegod is 
209.11.64: soðlice isaias cwæð beo þan mycelen dome þe toweard is þæt deade ariseð of heora byrigene and byð geedcwicode ealle þa þa nu on byrigene resteð 
209.11.65: eac dauid se salmscop cwæð þæt god hæfð þone mihte þæt he æighwylcen mænn forgelt beo his gewyrhten 
209.11.66: nu bidde ic leofa gebroðre cwæð sanctus iacobus þæt æighwylc eower dædbote do his synnen þæt he þonne ne þurfe yfel onfon æfter his geearnunge 
209.11.67: se þe hine sylfne wat beo ænige dæle scyldigne þæt he þæs þrowunge geyfelode þe ealne middeneard mid his rode alesde he þæs dædbote do þa hwile þa he on þyssen life seo 
209.11.68: forþan witodlice ne byð nane mænn dædbote alefd æfter þyssen life 
209.11.69: ac hæfð æighwylc an swa swa he her geearneð swa god swa yfel 
209.11.70: eornestlice dauid cwæð þurh þone halgen gast beo drihtene þæt þa iudees agulden him yfel for gode and hatunge for his lufe þe he heom gecydde 
209.11.71: witodlice he arærde creoperes of heora cynne and þe alefede wæron 
209.11.72: and hreoflen he geclænsode 
209.11.73: blinde he onlihte 
209.11.74: and deoflen he aflegde of wodsican mannen 
209.11.75: and deade he awehte 
209.11.76: and swaþeh ealle þa iudees cwædan anre stefne þæt he wære deaðes scyldig 
209.11.77: and eac þæt wæs forewitegod þurh dauid hwu his agen discipul hine belæwde and to deaðe gesealden þa he cwæð 
209.11.78: qui edebat panem meum ampliauit aduersum me supplantationem 
209.11.79: þæt is se þe ett minne hlaf mid me þæncð me to beswican 
209.11.80: ealla þas þing leofe gebroðre abrahames bearn foresædan þurh þone halgen gast 
209.11.81: hwæt wene ge nu gyf ge gelyfen nylleð on god þæt ge mugen ætwinden þan ecen wite þonne oðre þeode gelyfeð þære witegane stefne and þæra hehfædera 
209.11.82: ic cweðe þæt ge wel wurðe syn þæt ge gewitnode beon 
209.11.83: ac ge ageð mycele þearfe þæt ge dædbote don eower synnen and mid teare gyten and mid heofunge þelæste us belimpe þæt ilca þe belamp þan wiðerrædan þe dauid embe singð on his salmsange 
209.11.84: aperta est terra et deglutiuit dathan et operuit super congregationem abyron 
209.11.85: seo eorðe wearð geopened and forswealh dathan and oferwreah heora gesamnunge þe nolde dædbote don heora synnen 
209.11.86: and heo mid lege forbærnde wurdon 
209.11.87: þas þing and oðre gelice iacobus bodede þan folca swa lange þæt god ælmihtig him getyðede swa mycelne gefean þæt eall þæt folc þe þær gegaderod wæs anre stefne clypode 
209.11.88: eala þu halge iacobus mycel habbe we gesynegod and mycel habbe we to yfele gedon 
209.11.89: we biddeð eadmodlice nu þæt þu tæce us dædbote to done 
209.11.90: sanctus iacobus heom andswerede 
209.11.91: eale ge leofe gebroðre ne scule ge nateshwan eow forðæncen 
209.11.92: gelyfeð on god and byð gefulhtnede 
209.11.93: þonne byð ealle eower synnen adilogode 
209.11.94: æfter feawe dagen soðlice abiathar se hæðene biscop geseh þæt swa mycel menige þæs folcas on drihten gelefde 
209.11.95: þa astyrede he mycele saca on þan folca and swyðlice ceaste þurh his feohgestreon swa þæt an of þan sunderhalgen of ðan writeren befeng þæs halgen sweore mid anen rape and swa hine gelædde to herodes cafertone þæs kinges 
209.11.96: se wæs archelaus sune 
209.11.97: he het þa þæt me hine beheafdigen scolde 
209.11.98: and þa þa me hine to beheafdunge lædde þa geseh he sumne creopere licgende on his weige and þuss him to clypigende wæs 
209.11.99: sæinte iacob hælendes cristes ærendrace ales me fram þyssen sare 
209.11.100: forþan þe ealle mine leomen synd gecwylmode 
209.11.101: se halge iacobus him andswerode 
209.11.102: on mines drihtenes name hælendes cristes þe onhangan wæs on rode galgan for þæs lufe me læt nu to beheafdunge 
209.11.103: aris nu upp ansund and bletse þinne scyppend middeneardes hælend 
209.11.104: he þærrihte aras and ongann blissigende eornen and bletsigen drihtenes name hælendes cristes 
209.11.105: þa se sunderhalge iosias þæt geseh þe hine ær to beheafdunge gelædde ongann feallen to iacobes foten þuss cweðende 
209.11.106: ic bidde þe for þines drihtenes name þæt þu me forgeofenysse sylle þæs þe ic wið þe agylt habbe 
209.11.107: and do me dælnymende beon þære ecen myrhðe 
209.11.108: þa undergeat se halge iacobus þæt his heorte wæs geneosod fram þan ælmihtigen gode and cwæð to him 
209.11.109: gelyfst þu þæt se sy soð god þe þa iudees on rode hengan 
209.11.110: iosias andswerode ic gelefe 
209.11.111: and þæt is min geleafe nu of þyssen time þæt he is þæs lyfigendan godes sune 
209.11.112: þa wæs eall þiss gecydd þan ealdorbiscope þe abiathar hatte 
209.11.113: and he let þa gehæften iosiam and him to cwæð 
209.11.114: gewisslice gyf þu ne gecerst fram iacobe and weregest þæs hælendes name þe he bodeð mid him þu scealt beon beheafdod 
209.11.115: iosias andswerode aweregod beo þu and ealle þine lease godes 
209.11.116: forþan þe þu awendest þe fram þæs soðen godes beboden 
209.11.117: mines drihtenes name soðlice hælendes cristes þe iacobus bodeð is gebletsod on ecnysse 
209.11.118: þa het abiathar beaten his muð þearle swyðe 
209.11.119: and hine syððen sænde to heroden and gewrit mid him þæt me hine samod beheafdigen scolde mid iacobe 
209.11.120: þa heo becomen soðlice to þære stowe þær me hine beheafdigen scolde þa cwæð sanctus iacobus to þan cwylleren 
209.11.121: ic bidde eow eadmoddre bene þæt ær þan þe ge us beheafdigen doð us hider bringan wæter to 
209.11.122: and me brohte heom þa to sesterfulne wæteres 
209.11.123: se halge iacobus cwæð to iosiam 
209.11.124: gelyfst þu on ures drihtenes namen hælendes cristes þæs lyfigenden godes bearn 
209.11.125: he andswerode ic gelefe 
209.11.126: se halge iacobus hine begeat þa mid þan wætere and him to cwæð 
209.11.127: forgyf me sibbne coss 
209.11.128: mid þan þe iosias hine cyssinde wæs þa asænde he his hand ofer his heafod and worhte cristes rodetacn ofer his forheafde and hine swa gebletsode 
209.11.129: iosias wearð þa fullfremod on geleafen ures drihtenes hælendes cristes 
209.11.130: and on ænne time samod mid þan apostole gemartyrod wearð 
209.11.131: and ferden swa to drihtene to heofone rice 
209.11.132: þan sy wuldor and wurðmynt a on ealra wurlde wurld amen 

