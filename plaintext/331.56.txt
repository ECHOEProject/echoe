be antecriste 

331.56.1: leofan men us is mycel þearf þæt we wære beon þæs egeslican timan þe nu toweard is 
331.56.2: nu bið swyðe hraðe antecristes tima þæs þe we wenan magan and eac georne witan 
331.56.3: and þæt bið se egeslicesta þe æfre gewearð syðþan þeos woruld ærest gesceapen wæs 
331.56.4: be þam egeslican timan matheus se godspellere soðlice þus cwæð 
331.56.5: in diebus illis erit tribulatio talis qualis non fuit ab initio mundi nec postea erit 
331.56.6: þæt is on englisc þæt swylc yrmð et earfoðnysse byð þonne on worulde swylce næfre ær næs ne eft ne gewurð 
331.56.7: he byð sylf deofol and þeah mennisc man geboren 
331.56.8: crist is soð god and soð man and antecrist bið soðlice deofol and mann 
331.56.9: se sylfa deofol þe on helle is se wyrð on þam earmsceapenan men antecriste and byð soðlice ægder ge deofol ge man 
331.56.10: nu mage we eow eac secgan be þæs deofles anginne hu he geboren bið and afedd swa swa we on halgum bocum funden habbað and us halige menn þe beforan us wæron us oft hrædlice on heora gewritum mynegiað and secgað þæt antecrist sceal beon acenned of iudeiscum cynne and of danes mægðe swa swa seo witegung segð 
331.56.11: fiat dan coluber in uia cerastes in semita 
331.56.12: þæt is on englisc seo dan snaca on wege and næddre on pæðe 
331.56.13: þæt is swa to understandene þæt swa swa seo atterberende næddre ligð on þam wege and wile þa wegfarendan mid hyre ættrigum toþum toslitan oððe þeahhwæðere þa ungehyrtan of heora wege aflyman 
331.56.14: swa þonne antecrist þonne he cymð he wile ealle þa men þe to gode willað oþra twegra oððe mid lotwrencum fram gode awendan oððe mid mistlicum tintregum hy ealle earmlice acwellan 
331.56.15: he bið acenned of fæder and of meder flæsclicum gemanan swa swa oðre men and na swa swa leasa men secgað þæt he beo acenned of mædene anum ac he byð mid synnum begyten and mid synnum acenned and eall on synnum afedd 
331.56.16: his fæder hine gestrynð be his agenre freodehter and he bið his moder on twam wisum to sibbum getæht þæt he bið ægðer ge sunu ge broðer 
331.56.17: soðlice þonne he gestryned bið þonne færð se deofol forð mid into his moder innoðe and ðær he hine healt and weardað inne 
331.56.18: and æfre fram þam timan þe he gestryned bið a he bið mid him and hine næfre ne forlæt 
331.56.19: and eallswa se halga gast com to sancta marian ures hælendes cristes moder and hi mid his mihte ofersceadewade and mid godcundnysse gefylde swa þæt heo sceolde geeacnian of þam halgum gaste and þæt he acende wære godcund and halig swa se deofol befylð into antecristes modor innoðe and hy eall ymbutan ymbtrymð mid deoflicre mihte and swa him sylfum he hi geagnoð þæt deofle samod wyrcendum heo þurh man geeacnoð on innoðe 
331.56.20: and þæt þe bið of hire acenned eall hit bið unrihtwis and eall yfel and eall forloren 
331.56.21: ðonan is se deofles man gehaten forwyrdes bearn forðan swa mycel swa he mæst mæg he forspilð mancynnes and he sylf æt endenehstan mid ealle forwurð 

331.56.22: nu ge gehyrdan hu he bið geboren hlystað nu and ic eow secge þære stowe naman þe he bið on geboren 
331.56.23: swa swa drihten ure alysend foresceawode him þæt castel þa cynelican bethleem to ðam þæt he wolde þær on þære byrig menniscnysse onfon and to þam hine sylfne gemedemian þæt he wolde þær beon geboren soð man se þe is æfre soð god and æfre bið ungeendod 
331.56.24: swa se deofol þam forlorenum men þe antecrist is gehaten foresceawað gelimplice stowe þe he on sceal beon geboren þære stowa nama is babilonia genemned 
331.56.25: ðæt is seo burh þe ælc yfel of cymð and ordfruma and ende ealles yfeles on hyre bið upp asprungen 
331.56.26: on ðissere byrig babilonia þe hwilon wæs æþelest and wuldorfullest burhe ealra burga and on persa rices heafod bið antecrist geboren and on þam twam burhgum bethsaida and corozaim hit segð þæt he bið afedd and þær he wunað ærest 
331.56.27: swa swa crist cwæð on his godspelle 
331.56.28: ue tibi bethsaida ue tibi corozaim 
331.56.29: þæt is on englisc wa ðe bethsaida and wa þe corozaim 
331.56.30: antecrist hæfð mid him drymen and unlybb wyrhtan and wihleras and þa ðe cunnan galdor galan þa þe hine mid deofles fultume fedað and lærað on ælcere unrihtwisnysse and facne and manfullan cræfta 
331.56.31: and awyrgede gastas beoð his latteowas and his geferan buton ælcere totwæmednysse 
331.56.32: ðonne færð he to hierusalem þære burh mid micclum þrymme to þan þæt he wile eall þæt cristene folc to him gebigean gyf he mæg 
331.56.33: and gyf he þonne þæt ne mæg þonne onginð he to pinianne hy on mistlice wisan and eac fela ofslihð haligra manna forþam þe hi nellað gebugan fram þam soðan gode to him 
331.56.34: he geedstaðelað niwe tempel þær þær salomon se mæra cyncg hæfde ær arærd on hierusalem þæt mære tempel þam ælmihtigum gode to lofe 
331.56.35: and ðærinne he gesitt and hine sylfne swa up ahefð þæt he cwyð þæt he sy þæs ælmihtigan godes sunu 
331.56.36: and æfter moyses lage he hine læt ymbsniðan mid scearpum flinte 
331.56.37: and forðan he deð þæt þe he wile þæt þa earman iudeiscan men sculon wenan þæt he sy soð crist forðam he swa eadmodlice gefylð heora lage on þa wisan 

331.56.38: he awent ærest him kyningas to and heafodmen and syðþan he gebigð þurh heora ege and fultume eallmæst þæt oðer folc to him 
331.56.39: ealle þa stowa þe se soþa crist lufode and oftost on wunode þa he towyrpð 
331.56.40: and ða him beoð laþoste forðan þe he wile amyrran mid his gedwylde eall þæt se soða crist bodade and gesette mannum to rihte 

331.56.41: syðþan he þus up ahafen byð he sent his bodan geond ealne middaneard and his hlisa and gryremiht and bodung byð fram sæ to sæ þæt is of eastdæle to westdæle and fram suðdæle to norðdæle middaneardas 
331.56.42: he wyrcð eac fela tacna þurh deofol and wundorlice wundro and ladlice swylce swa næfre ær ne gewurdon gesawene 
331.56.43: he deþ þæt fyr cymð færlice ufan swylce hit of heofonan cume and egeslice forswælð fela þinga on eorðan 
331.56.44: and treowa he deð þæt færlice blowað and eft hraðe aseariað 
331.56.45: and sæ he deð on lyttre hwile beon ungemetlice and ungecyndelice swyðe astyrade and ðærrihte eftsona smylte 
331.56.46: and mistlice gesceafta he went of heora gecyndum 
331.56.47: wæter he deþ þæt yrneð ongean stream 
331.56.48: and ðas lyfta and windas he astyrað to þan swyðe þæt mannum þincð heora deað leofre þonne þone egsan to gehyranne 
331.56.49: deade men he arærð lytelice on manna gesyhðe to þan þæt he wile on dweolan gebringan gyf hit swa beon mihte þa þe gode gecorene wæron sona swa hi geborene wæron 
331.56.50: ðonne tweoniað fela manna ge forðon þam godes gecorenum forþam mycclum and mænifealdvm gedwyldum þe hi geseoð and gehyrað hwæðer he se soða godes sunu sy oððe nane sy se þe mannum behaten wæs on þissere worulde ende þæt he of clænum mædene sceolde beon geboren 
331.56.51: ac men magon oncnawan be his unrihtwisum larum and dædum þæt he ne bið no soð god 

331.56.52: he winð ongean godes gecorenan on þreo wisan þæt is mid ofermætum ege and mid swæslicum gifum and mid gedwyldlicum scincræftum 
331.56.53: he syleð þam ðe on hine gelyfað golddes and seolfres genihða and þa ðe he ne mæg to him gebigan mid golde ne mid seolfre ne mid godwebbgyrlum þa he mid egeslicum ogan mid ealle oferswiðan wile 
331.56.54: and þa ðe he ne mæg naþer ne mid lufe ne mid ege fram gode awendan ætforan þam he wyrcð mænigfealda wundra þæt he þurh þæt hi to gedwolan awende 
331.56.55: ða þonne þe he ne mæg on nane wisan fram rihtum geleafan to him gebigan ðonne tintregað he þa on manega wisan and ælcne geleaffulne man he genyt þe he geaxian mæg þæt he sceal him abugan oððe earmlicne deað þolian þurh sweordes slege oððe fyres bryne oððe wyrma slite oððe wilddeora bite oððe þurh unasecgendlice yrmða þa mæstan þe æfre gewurdon he sceall earmlice þrowian 
331.56.56: ðonne bið swylc yrmð and earfoðnyss swylce swa næfre ær næs syðþan men ærest geborene wæron oð þone timan 
331.56.57: feorðe healf gear se deofles man rixað on middanearde and swa lange he winð ongean god and godes þeowan 
331.56.58: and ahefð hine ofer ealle þa ðe hæþene men cwædon þæt godas beon scoldon on hæþæne wisan 
331.56.59: swylc swa wæs erculus se ent and apollinis þe hi god leton 
331.56.60: þorr eac and oþen þe hæþene men heriað swyðe 
331.56.61: ofer ealle þas he hine up ahefð 
331.56.62: forþan þe he let þæt he ane sy strengre þonne hi ealle and na þæt an þæt he hine ahebbe ofer hi ac eac ofer þa halgan þrynnesse seo þe is ana to gebiddanne and to herianne and to weorþianne þæt is fæder and sunu and halig gast an ælmihtig ece god wyrhta and wealdend ealra worulde swa þæt he sitt swa we ær cwædon on godes temple æteowiende hine sylfne swylce he god sylf sy se ðe iudeum gefyrn wæs behaten 

331.56.63: ðonne se deofol þus wett þonne asendeðgod twegen mære witegan to middanearde þa syndon gehatene enoh and elias þa god hæfde gehealden butan deaðe fela hund wintra mid sawle and mid lichoman to þan þæt hi sculon þonne mid heora lare mancynne gebeorgan þæt hit eall ne forwurðe endemes togædere 
331.56.64: ðas mæran godes men enoh and elias gestrangiað þa geleaffullan godes þeowas mid godcundlicum wæpnum togeanes þæs deofles wrencum 
331.56.65: and hi hi mynegiað and lærað and mid stiðum mode stranglice wiðstandað þam swicolan antecriste swa þæt hi gehwerfað þone mæstan dæl israhela folces to rihtum geleafan þa þe lange ær ungeleaffulle wunedon 
331.56.66: forðan þe hi oncnawað þonne þæt hi wæron ær to sare beswicane þurh þæs sweartan deofles scincræft 
331.56.67: ðonne bið gefyld þæt ðe be heom gefyrn awriten wæs 
331.56.68: si fuerit numerus filiorum israel sicut arena maris reliquie salui fient 
331.56.69: ðæt is þeah ðe israhelisc folc beo swa mænigfyld swa sandcysel þe bið on sæstrande þæt þonne to lafe bið hit bið gehealden 

331.56.70: ðonne se feond antecrist þis gesihð þæt þæt iudeisce manncynn fram him gebuhð and to þam soðan gode gehwyrfð þe heora yldran ær ahengan be þæs ealdan deofles lare 
331.56.71: ðonne ofþingð him þæt swyðe hearde and eac he wat þæt fela manna witon ful geare þæt he is deofles bearn and na godes sunu þeah þe hi fela ne durron him fram hwyrfan for ðære tintregena mænigfealdnysse þe hi geseoð hu he þa godes gecorenan dæghwamlice tintregað 
331.56.72: ðonne onginð he to winnanne ongean þam twam godes þegnum enoh and eliam 
331.56.73: and hig æt nextan ofslihð swa godes geþafung bið 
331.56.74: and heora lichaman licgað unbebyrigde and on þam þriddan dæge hig of deaþe arisað and to heofonum up astigað eall onsunde 
331.56.75: ðonne mæg heora wiþerwinnan sceamian þonne hi hig geseoð mid sigores wuldre to heofonum astigan 
331.56.76: be þam wrat iohannes se godspellere on þære bec þe mann hatt apocolipsin þus cweþende 
331.56.77: loca hwænne þæra godes þegna enohes and elias tima cymð þæt heora bodung geendod bið ðæt wilde deor þe of þære neowelnysse up cymð feoht togeanes heom and æt nextan oferswið hig and ofsleahð hig 
331.56.78: ðæt wilde deor getacnað þone deofles man antecrist 

331.56.79: and syðþan hig ofslagene beoð he bið ehtende ealra godes þeowena swa þæt hig to him gebugon sculon oððe earmlicne deað for godes naman þrowian 
331.56.80: he onginð to wedane deoflice dæges and nihtes swa swa se deð þe wat þæt he mot lytle hwile rixian 
331.56.81: he forbyt ælcum men aþor to bycgenne oððe to syllenne buton he on his forheafde hæbbe his mearcan 
331.56.82: and ðonne æfter ðon his leasan witegan þa beoð mid deofles gaste afyllede arærað him anlicnysse and þærto hi genydað menn to gebiddanne 
331.56.83: forþan þe deofol sprecð sylf þurh þa deadan anlicnysse 
331.56.84: and menn þurh þæt beswicað and þonne he ðus wett þonne cumað up of helle egeslice myccle deor swylce swa næfre ær gesawene næron oð þone timan 
331.56.85: hi beoð gewæpnode on þa wisan þe man hors gewæpnað þonne man to wige þencð 
331.56.86: hi habbað on heafde helmas steawe and heora breosta beoð mid byrnum befangenne 
331.56.87: heora heafod beoð mannes heafdum gelice and hi habbað tæglas þam wyrmum gelice þe menn hateð þrowend 
331.56.88: heora fyþera swegað swa wæteres dyne and hi habbað teþ leonum gelice 
331.56.89: hi fleoð swiftlice and heora grymetung byð gelic cratena cearcetunge 
331.56.90: and hi feriað þone awyrgedan encgel on heora hrycge þone þe men awestend hatað 
331.56.91: hi farað geond ealne middaneard fif monþas fulle and he asent ofer ealne middaneard ridendne here to þan þæt hi sculon þriddan dæl mancynnes ofslean 
331.56.92: þæt syndon þonne twentig þusend siþan tyn þusenda 
331.56.93: heora horsa heafda beoð leona heafdum gelice and heora tæglas beoð næddrena heafdum gelice 
331.56.94: and fyr and swefel and deaðberendne smic gæð of heora muþe 

331.56.95: ðonne æfter ðan gegaderað se godes wiþersaca ealle þeode to gefeohte ongean god þone heofonlican kyning on þære stowe þe hatte ermagedon 
331.56.96: ac þærrihte hy forwurþað ealle ætgædere mid uplicum fyre færlice forbærnde and godes ælmihtiges grama becymð ofer þæs deofles bearn antecrist and æt nextan swa swa se apostol paulus awrat be him þus cweþende 
331.56.97: quem dominus iesus interficiet spiritum oris sui 
331.56.98: ðæt is on englisc þæt drihten hælend ofslihð hine mid his worde 
331.56.99: swa hwæðer swa he bið ofslagen þurh miht ures drihtnes agenes bebodes oððe michahel godes heahencgel hine ofslea þurh þæs lifigendan miht he bið ofslagen and ðurh nanes engles mihte 
331.56.100: bec secgað þæt se godes wiþersaca antecrist bið ofslagen on oliuetes dune innan his getelde up on his heahsetle wið þa ylcan stowe þe ure drihten hælend crist astah up to heofenum to his halgum fæder eallum þam geleaffullum mannum þe ðær neah wæron onlociendum 
331.56.101: and rihtlice bið þæt se godes wiþersaca antecrist fealle nyðer into helle to þam ealdan deofle his fæder fram þære stowe þe he swa modiglice mid woge him geahnode 
331.56.102: forþon ðe crist godes sunu astah ær þanon up to heofonum to his halgum fæder 

331.56.103: eow is eac to witane þæt domesdæg ne bis na sona æfter antecristes forwyrde ne eac drihten ne cymð þonne gyt eallum mancynne to demanne 
331.56.104: ac æfter danieles witegunge he sylð mannum fyrst to gebetanne and heora synna to bereowsianne þe ær þurh þæs deofles lare bepæhte wæron þæt hi god forsawon and ðam wiþersacan olæhtan 
331.56.105: þæt secgað bec þæt sy feowertig daga fyrst and hraðe æfter þam þæs þe bec secgaþ gewurð se miccla dom and ðeos woruld þonne geendað 
331.56.106: we agon þy swyðe myccle þearfe þæt we wið swylcne ege wære beon and eac þa warnian þe swylc nyton swylc towerd is 
331.56.107: forðam þe hit is near þam timan þonne ungelærede men gelyfan wyllað 
331.56.108: eac ic secge eow to soðan þæt se deofol wile ælces mannes geþanc gyf he mæg swyþe geletton þæt he hit na ne understande þeah hit him man secge ne hine wið þæt ne warnige 
331.56.109: and ðurh þæt wurð mæst manna beswicen þe hi ne beoð swa wære ne swa wel gewarnode ær swa swa hi beþorfton 

331.56.110: la hwæt we nu ungesælige syn þæt we us bet ne warniað wið þone egsan þe toweard is and þæt we us ne ondrædað þone toweardan dæg þæs micclan domes 
331.56.111: se is yrmþa dæg and ealra earfoþa dæg and we geseoð and gelomlice gecnawað be þam tacnum þe crist sylf sæde þæt hit georne nealæcð to þam dome þe he sylf tocymð 
331.56.112: and we witon þæt þær gesomnad bið eall heofonwaru and eall eorðwaru and eall hellwaru and sceal þonne manna gehwylc gescead agyldan ealra þæra dæda þe he her adreah ær on life 
331.56.113: ne bið þær bedigled þæt digleste geþanc þe æni mon æfre geþohte buton hit ær geandet and gebet wære 
331.56.114: eall middaneard bið þonne on dæg byrnende and ælc man sceal þonne on dæg of deaðe arisan þe æfre on life wæs and þurh þæt fyr to þam dome faren 
331.56.115: þær bið þonne on dæg gryre se mæsta forðan þurh godes mihte bið eall astyrod ge heofonwered ge eorðwered ge hellwered and eall hit bið biuiende and cwaciende 
331.56.116: ac þær wurð þurh godes mihte hraðe to sceaden þæt wered on twa 
331.56.117: and sculon þa forwyrhtan þe her on life noldon gode gehyran ne godes lage healdan ac deofle fyligdon ðonne hi sculon habban þæt þæt hi ær gecuron þæt is þæt hi þonne sculon to helle faran mid sawle and mid lichoman and mid deofle wunian on hellewite 
331.56.118: ðær is ece bryne grimme gemencged and ðær is ece gryre 
331.56.119: þær is wanung and granung and a singal sorh 
331.56.120: wa þam þe þær sceal wunian on wite 
331.56.121: him wære betere þæt he næfre on worulde man ne gewurde þonne he gewurde 
331.56.122: nis se man on life þe areccan mage ealle þa yrmþa þe se gebidan sceal se þe on þa witu ealles behreosað 
331.56.123: and hit is ealles þe wyrse þe his ænig ende ne cymð næfre to worulde 

331.56.124: ðider sculon manslagan and þider sculon æwbrecan 
331.56.125: þider sculon manswican and ða fulan forligeras 
331.56.126: þider sculan mansworan and morðwyrhtan 
331.56.127: ðider sculon gitseras and ryperas and reaferas and woruldstruderas 
331.56.128: þider sculon hlafordswican and ða unrihtdeman þe demað æfre be þam sceatte and swa awendað wrang to rihte and riht to wrange 
331.56.129: þider sculon þeofas and ðeodsceaþan 
331.56.130: þider sculon wiccan and wigleras and hraþost is to secganne ealle þa manfullan þe ær yfel dydon and noldon geswican ne wið god þingian 
331.56.131: wa eom þæs siðes þe hi men wurdon 

331.56.132: ac do nu manna gehwylc swa hit mycel þearf is geswice yfeles and bete his misdæda þa hwile þe he mage and mote 
331.56.133: god is swyðe mildheort and wile swyðe hraþe gemiltsian and mycel forgyfon þam þe mid inneweardre heortan yfeles geswicað and geornlice betað 
331.56.134: ac wa þam þe on yfele ðurhwuniað and nan þing ne betað æt heora ende 
331.56.135: hi sculon mid ealle forwurþan 

331.56.136: eala eala gesælig bið þæt wered þe þonne on domdæge asyndred wurð fram deofles gemanan 
331.56.137: þæt synd þa gesæligan þe god lufiað and his bebodu healdað 
331.56.138: hi sculon þonne þæs ece edlean habban and he heom þonne on dæg luflice þancað þæs ðe hi on life him rihtlice gehyrdon 
331.56.139: and hraðe æfter þon he cwæð oþrum worde to þam þe his willan ær gefremedon 
331.56.140: farað nu he cweð mid me into heofona rice þæt eow is gegearcod to ecan edleane eowres geswinces þe ge for minum lufon ær on worulde adrugon 
331.56.141: and hi þonne farað mid gode sylfum and mid his englum and mid eallum halgum on ecne gefean heofona rices 
331.56.142: ðær næfre leofe ne gedælað ne laðe ne gemetað ne næfre dæg æfter dæge ne niht æfter nihte 
331.56.143: ac þær bið ece bliss and ece wuldor and ece gefea mid urum drihtne and mid his þam halgum heapum and an ece dæg aa on ealra worulda woruld a buton ende amen 

