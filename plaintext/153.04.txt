dominica quinta et quando uolueris 

be heofonwarum and beo helwarum 

153.4.1: men ða leofestan ute gehyran her godes word and gelyfan on urne god 
153.4.2: se þe gelyfan wyle he bið gehealden on heofonan 
153.4.3: and ute gemunan þæt we sculon ealle deade beon 
153.4.4: forþam se æresta man se þe wæs acenned on þissere worulde he onfeng deaðes 
153.4.5: and ic eow secge to soþan þæt elias and enoch cumað of heofonum hider on eorðan us to tacne 
153.4.6: and hy sculon deaðes onfon ær domesdæge 
153.4.7: and eac we sculan geþencan ær we deaðes onfon hu we arysan sculon on domesdæge þonne þa beman blawað and us of deaðe awreccað and we swiðe werlice arisað 
153.4.8: and ure drihten us eac to cymð mid fif þusend engla forþi he wile ure stal gehyran þe we sculan astellan beforan þam fif þusendan helledeofla 
153.4.9: ure teð sprecað and seo tunge swygað 
153.4.10: and oþer þara weroda bið swa sweart swa col and oðer bið beorhtre þonne sunne 
153.4.11: and hi þonne seofan siþan feohtað him betweonan embe þa godan sawle and þa yfelan 
153.4.12: gif þa deofla ongytað þæt hi agan þa sawle þonne blissiað hy and þa englas beoð swyþe unrote 
153.4.13: and þa deofla cweþað we agan þa sawle forþam heo nolde of hyre woruldgestreonum ælmessan dælan 

153.4.14: þonne wepð sanctus paulus swiðe biterlice for þara sawla geomerunge 
153.4.15: þonne cweð sum deofol to oþrum deofle 
153.4.16: abredað þa sawle grimlice of þam lichaman and gelædað hy to wite þæt wyrste and to egesfulre stowe heo þonne onfint ealle hyre yfeldæda 
153.4.17: þonne cweð seo sawle her is mycel nearunes 
153.4.18: þonne cweð sum deofol mare þe is toweard þonne þu gesyxt þone ealdordeofol þe lið onbæc gebunden on þære neowelnesse hellegrundes 
153.4.19: þonne cweð seo sawle oþre siðe þis sindon micele þystro 
153.4.20: þonne cweð sum deofol maran þe synd toweard 
153.4.21: þonne cweð seo sawle þis is grimlic hus 
153.4.22: þonne andwyrt hyre se deofol and cweð and grimra þe is toweard butan ælcum tweon þonne þu gesyxt hwæt þu on eorþan lufadest þa þu on þinum life mihtig wære and þu unrihta synna lufadest 

153.4.23: sanctus michahel nimð þa soðfæstan sawle and gelæt hi beforan godes heahsetle 
153.4.24: and þær heo gesyhð ealle hyre weorc þe heo to gode dyde her on worulde 
153.4.25: þa earman sawle man læt to hylle and man mynegað hy hyra yfeldæda 
153.4.26: and onbutan helle syndan xii ysene weallas 
153.4.27: þa synd ealle byrnende readum fyre 
153.4.28: and wiðinnan ælcum wealle is synderlic wituncstow þe þa sawla þurhfaran sculan ær hy to helle cuman 
153.4.29: and xii dracan syndan in þam xii weallum and hy synd ealle afylled mid readum lige and mid fulum stænce 
153.4.30: se æresta draca forswelgð þa arleasan sawle and aspiwð þam oþrum on muð 
153.4.31: swa heora ælc hy forswelhð þa arleasan sawle and eft aspiwð ælc oþrum on muð 
153.4.32: and syþþan heo bið gelæd to þam ealdordeofle satanas 
153.4.33: he is swyþe andryslic 
153.4.34: he hæfð an hund heafda and þara hæfda gehwylc an hund tungan 
153.4.35: and he hæfð egeslice fingras and on ælcum fingre hynd clifra 
153.4.36: se lið innan helle gebunden onbæc mid fyrenum raceteagum 
153.4.37: wa þam mannum þe nellað for heora synnum reowsian and on helle bið eagena wop and toþa gristbitung 
153.4.38: þær bið hunger and þurst þær bið ungemet cyles and hætan nigon syþan hattre þonne domesdægges fyr 
153.4.39: þar syndan þa ytemestan þystro butan leohte 
153.4.40: þær bið ylde butan geogoðe 
153.4.41: ne man drihten ne nemnað 

153.4.42: men þa leofestan þeah ænig man hæfde hund heafda and þæra hæfda æghwilc hæfde hund tungan and hi wæron ealle isene and ealle spræcon fram frymðe þysse worulde oð ende ne mihton hi asecgan þæt yfel þe on helle is 
153.4.43: ute us warnian wið helletintregum þa hwile þe we magon þæt lif habban and þa þing þe we mid magon us alesan ær domesdæge 
153.4.44: forþam hit bið andrislic dæg and unrotnessa dæg and sorga dæg and dimnessa dæg and storma dæg and wracena dæg and fyres dæg and nearunessa dæg and gehnipes dæg and þystro dæg 
153.4.45: sunne bið aþystrod on þam dæge and mona his leoht ne sylleð 
153.4.46: and steorra feallað of heofonum and eall heofena mægen bið awænded and arered 
153.4.47: and drihten cymð mid eallum his englum and eall mancyn bið awreht of deaðe 
153.4.48: and ealle gesceafta forhtiað for godes tocume 
153.4.49: and he demeð ælcum men be his gewyrhtum swa he her geearnode on þisse worulde 
153.4.50: we gehyrdan eac on bocum secgan 
153.4.51: eallswa wæter adwæsceð fyr swa mæg seo ælmesse adwæscan þa synna 
153.4.52: syllan we ure ælmessan rumheortlice for urum synnum on godes naman 
153.4.53: he us syllað ece lif on heofonum a butan ende amen 

