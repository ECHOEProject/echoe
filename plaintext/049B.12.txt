to eallum folce 

49B.12.1: eala leofan men understandað þæt soð is hit wæs nu fela geara þæt on þisse þeode rixode unrihta fela 
49B.12.2: and we eac forðam habbað fela bersta and bismra gebiden 
49B.12.3: and gif we ænige bote gebidan sculon þonne mote we þæs to gode earnian bet þonne we ær þisum didon 
49B.12.4: forðam ær þisum wæs gehwar swicdom swiðra þonne wisdom 
49B.12.5: and þuhte hwilum wisost se þe wæs swicolast 
49B.12.6: and se þe litelicost cuðe leaslice hiwian unsoð to soðe and undom deman oðrum to hynðe 
49B.12.7: ne bearh nu foroft gesib þam sibban þe ma þe fremdan 
49B.12.8: ne fæder his bearne ne hwilum bearn his agenum fæder ne broðor oðrum 
49B.12.9: ne ure ænig his lif ne fadode swa swa he scolde 
49B.12.10: and þi wæs þisse ðeode fela hearma onsæge 
49B.12.11: ne dohte hit ær þisum inne ne ute ac wæs here and hungor bryne and blodgite on gewelhwilca ende oft and gelome 
49B.12.12: and us stalu and cwalu hol and hete and ripera reaflac derede swiðe þearle 
49B.12.13: and us unwidera foroft weoldon unwæstma 
49B.12.14: forþam on þisum earde wæs swa hit þincan mæg unrihta fela and tealte getriwða æghwar mid mannum 
49B.12.15: fela syn forsworene and swiðe forlogene 
49B.12.16: and wed eac abrocene oft and gelome 
49B.12.17: and þæt is gesyne on þisse þeode þæt us godes irre hetelice onsit 
49B.12.18: gecnawe se þe cunne 

49B.12.19: ac uton don swa us þearf is beon ymbe þa bote geswican unrihtes and gebugan to rihte 
49B.12.20: þonne geearnige we gif we willað sona godes mildse 
49B.12.21: uton helpan ure silfra þa hwile þe we magon and motan þi læs we forwurðan þonne we læst wenan 
49B.12.22: la leofan men hwæt we ful georne witan þæt nu fela geara men na ne rohton hwæt hi worhton 
49B.12.23: ac wearð þes ðeodscipe swiðe forsingod 
49B.12.24: þurh morðdæda and þurh mandæda 
49B.12.25: þurh stala and ðurh strutunga 
49B.12.26: þurh gitsunge and þurh gifernessa 
49B.12.27: þurh mansilena and þurh fela misdæda 
49B.12.28: ðurh manslihtas and þurh mægslihtas 
49B.12.29: þurh hlafordswicas and þurh searocræftas 
49B.12.30: þurh swicdomas and þurh undomas 
49B.12.31: þurh hadbricas and ðurh æwbricas 
49B.12.32: þurh siblegena and þurh mistlice forligru 
49B.12.33: and eac syn þurh aðbricas and þurh wedbricas forloren and forlogene ma þonne scolde 
49B.12.34: ac uton geswican georne unrihtes and wið god þingian swa we geornost magon 
49B.12.35: he us gefilste þurh his mildheortnesse swa his willa sy amen 

