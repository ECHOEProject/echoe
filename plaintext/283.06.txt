in dedicatione aecclesiae 

283.6.1: mine gebroðra ða leofestan we wyllað sume tihtendlice spræce wið eow habban be þissere cyrclican mærsunge and eow læran þæt ge sylfe beon godes tempel gastlice nu ge his eorðlice templ wurðiað 
283.6.2: witodlice on þære ealdan æ wæs anlipi templ þam ælmihtigan gode to wurðmynte aræred on iudea rice binnan þære byrig hierusalem 
283.6.3: and ealle oðre þeoda wurðodon mislice deofolgyld and þam fela templa arærdon and mid andgitleasum and lifleasum anlicnyssum afyldon 
283.6.4: ðæt anlipige godes tempel wæs wundorlice gecræft þurh gastlicum gerynum 
283.6.5: dauid se mæra cyning hæfde gemynt þæt he wolde þæt templ aræran þam ælmihtigan gode to wurðmynte 
283.6.6: ac he him sæde þurh his witegan nathan þæt his sunu sceolde þæt tempel aræran and he wolde him beon for fæder and him mid mildheortnysse gyrde styran gif he ahwær unrihtlice dyde 
283.6.7: dauid þa rixode on iudea lande feowertig geara and his lif leofode gode swiðe gecwemlice and þurh þone halgan gast þa sealmas sette þe we singað æt godes lofsangum 
283.6.8: æfter his geendunge feng salomon his sunu to rice se lufode god sona on his iugoðe and geofrode him mycele lac þæt wæron þusendfealde onsægednyssa æt anre offrunge 
283.6.9: efne ða on þære ylcan nihte æteowde him drihten on swefne þus cweðende 
283.6.10: bide me loca hwæs þu wylle and ic þe sylle 
283.6.11: ða cwæð salomon to drihtne 
283.6.12: þu cyddest me mycele mildheortnysse and þinum þeowan dauide minum fæder þæt he on soðfæstnysse and rihtwisnysse leofode ætforan þe and þu geuðest his bearne his cynerices 
283.6.13: nu eom ic cnæpling and nytende mines færes and ic eom geset betwux þinum folce þe ne mæg beon geteald for ðære mycelan mænigu 
283.6.14: forgif me wisdom þæt ic mage þin mycele folc gewissian and ic cunne tocnawan betwux god and yfel 
283.6.15: ða gelicode gode þeos ben and cwæð to salomone 
283.6.16: ðu ne bæde me langsum lif ne mycelne welan ne þinra feonda deað ac bæde me wisdomes 
283.6.17: nu forgyfe ic þe eac wise heortan to þam swyðe þæt nan eorðlic man næs þin gelica ær þan þe þu wære ne eac æfter þe ne bið 
283.6.18: and eac ic þe forgyfe þæs ðe þu me ne bæde welan and wuldor swa þæt nan cyning næs þin gelica on ærdagum 
283.6.19: and gif ðu færst on minum wegum and mine beboda hyltst swa swa þin fæder dyde þonne gelenge ic þine dagas 
283.6.20: salomon awoc þa and his swefen understod 
283.6.21: and him forgeaf þa god swa mycelne wisdom and snoternysse and bradnysse heortan swa swa sandceosel on sæstrande 
283.6.22: him becomon eac swa mycele welan to handa þæt his bigleofa wæs ælce dæg mid his hirede þrittig mittan clænes melewes and syxtig mittan oðres meolewes twelf fætte oxan and twentig feldoxan hunteontig weðera buton huntoðe and fugeloðe and gemæstra fugela 
283.6.23: feowertig geara he rixode on hierusalem on sibbe buton ælcum gefeohte 
283.6.24: feower hund þusend cræta he hæfde and twelf þusend riddena þreo þusend bigspella he gesette and fif þusend leoða and asmeade be ælcum treowcynne fram þam heagan ceaderbeame oðþæt he com to ðære lytlan ysopan 
283.6.25: eac swylce be nytenum and fixum and fugelum he smeade and of eallum leodum comon menn to gehyrenne salomones wisdom 
283.6.26: he arærde gode to wurðmynte þæt templ þe his fæder gemynte to arærenne swylc hus swa nan oðer næs næfre on eorðan aræred 
283.6.27: ðæt templ wæs on lenge syxtig fæðma on widnysse twentig fæðma on heahnysse þrittig fæðma 
283.6.28: ðæt eastportic wæs on leng twentig fæðma be þæs temples widnysse and wæs tyn fæðma wid 
283.6.29: ðis portic wæs swa gefadod mid deorwurðum stanum and readum golde swa we eow reccan ne magon and wæs eall binnan seofon gearum geendod 
283.6.30: salomon þa gegaderode ealle his witan to þæs temples halgunge and þar geoffrode gode mænigfealde lac þæt wæron getealde twa and twentig þusend oxena and hundtwelftig þusend sceapa 
283.6.31: and se cyng gebiggedum cneowum ætforan þam weofode hine langlice gebæd and þæt mære hus gode betæhte and his folce to gebedhuse and to trymminge and to gescylnysse wið ælces yfeles onscyte 
283.6.32: he astod þa and þæt folc gebletsode and cwæð 
283.6.33: sy ure drihten gebletsod se ðe forgeaf reste and stilnysse his folce israhel æfter þam wordum þe he ær spræc þurh moysen his þeowan 
283.6.34: us is langsum to gereccenne ealle þa bletsunga and þancunga þe salomon þa gode sæde on his folces gesyhðe 
283.6.35: and þæt folc syððan mid bliðre heortan to þam eahtoðan dæge ham gewende þancigende þam ælmihtigan gode ealra his goda 

283.6.36: nu habbe ge gehyred be þære ealdan cyrchalgunge on þære ealdan æ and eow læwedum mannum is earfoð to understandenne forþan ðeos racu hæfð gastlice getacnunge 
283.6.37: nu wylle we eow secgan þæt þæt ge understandan magon be þissere cyrcean freolse 
283.6.38: forþan ðe heo is gode gehalgod to lofe and to wurðmynte and ealum folce to swyðe mycelre neodþearfe 
283.6.39: forþan ðe hig sceolon herinne æt gode heora synna forgyfenysse biddan 
283.6.40: rihtlice eall cristen folc þære halgan cyrcean symbelnysse wurðað 
283.6.41: seo is ure gastlice modor 
283.6.42: forþam ðe we synd þurh hi on þam halgan fulluhte geedcennede and to þam heofonlican rice gelaðode 
283.6.43: witodlice on þære forman acenninge þe we þurh wer and þurh wif on þis lif becomon we wurdon yrres fatu 
283.6.44: ðurh ða oðre acennednysse þe we on þam fulluhte geedcennede wurdon we geearnodon þæt we synd mildheortnysse fatu 
283.6.45: seo forme acennednys us forð gelædde to deaðe and to ecum tintregum 
283.6.46: seo oðer us ongean gecigde to þam ecan life 
283.6.47: ealle we wæron ær þam fulluhte deofles templu 
283.6.48: and gif we geornlice embe ure sawle hælo þencað þonne oncnawe we þæt we synd lifigende godes templ 
283.6.49: godd eardað on þam templum þe synd þurh manna handa of treowum and of stanum getimbrode 
283.6.50: ac eac huruþinga he wunað on þære sawle þe he ær mid his agenre handa to his anlicnysse gesceop and geworhte 
283.6.51: swa swa se eadiga apostol paulus be þam cwæð 
283.6.52: templum dei sanctum est quod estis uos 
283.6.53: þæt is 
283.6.54: godes halige templ is þæt ge synd 
283.6.55: ðas templ þe we cyrcan nemnað synt getimbrode of treowum and of stanum to þam þæt ða lifigendan godes templ hig þarto gegaderian and þar godes word gehyran and þa halgan geryna þære mæssan gestandan þe for eallum cristenum folce geoffrod bið 
283.6.56: us is swiðe micclum to blissigenne forþam þæt we geearnian moston þæt we synd godes templ gehatene 
283.6.57: and us is mid swiðe micclum ege to warnienne þæt we þa templ mid nanum yfelum weorcum ne gewemman 
283.6.58: us is to ondrædenne þæt þæt se apostol paulus be ðam cwyð 
283.6.59: si quis templum dei uiolauerit disperdet illum deus 
283.6.60: he cwyð swa hwylc mann swa godes templ gewemmð god hine forspilð and fordeð 
283.6.61: nu doð menn swaðeah dyslice foroft þæt hi willað wacian and wodlice drincan binnan godes huse and bysmorlice plegan and mid gegafspræcum godes hus gefylan 
283.6.62: ac þam wære betere þæt hi on heora bedde lagon þonne hi gremedon god on þam gastlican huse 
283.6.63: se ðe wylle wacian and wurðian godes halgan wacige mid stilnysse and ne wyrce nan gehlyd ac singe his gebedu swa he selost cunne 
283.6.64: and se ðe wylle drincan and dwæslice hlydan drince him æt ham na on drihtnes huse þæt he god ne geunwurðie to wite him sylfum 
283.6.65: and swa oft swa ge willan to cyrcan cuman and eow þar to gode gebiddan and cyrcan freolsunge wurðian healde ælc mann forhæfednysse wið his agenne gemæccan and þonne syferlice and gesibsumlice to þære cyrcan becume 
283.6.66: and ælc man be his mihte þe to godes cyrcan cumon þearfigendum mannum heora ælmyssan dælan 
283.6.67: and gif ge þonne þus mid gastlicum weorcum and mid gastlicum freolsungum to þære cyrcan becumað þonne gegearnige ge þæt ge onfoð æt gode ælc þara þinga þe ge hine rihtlice biddað 
283.6.68: and þæt gedafenað toforan eallum oðrum þingum þæt ælces mannes heorte beo wið ealle leahtras hwit and clæne 
283.6.69: swa swa ge gewilniað þæt ge to cyrcan becumon mid hwitum reafum and mid clænum 
283.6.70: ne fremað eow nan þing þæt ge hwite æteowian beforan manna eagum gif ge mid synnum gehoregode beoð on godes gesyhðe and his haligra engla 
283.6.71: ac uton swa oft swa we to godes cyrcan becuman willan ure sawle aclænsian and urne lichaman mid halgum mægnum 
283.6.72: þæt is mid eadmodnysse and mid soðre lufe and mid geþylde and mid ælmysdædum and mid forhæfednysse oferætes and oferdrinces and eac æghwylcera lichamlicra lusta and mid clænnysse 
283.6.73: ealle þa menn þe ðas halgan mægenu lufiað and gelomlice hi began willað hi gegladiað heora drihten and hine heom to gelaðiað þæt he on heom wunað and eardað swa swa we ær beforan sædon 
283.6.74: ða menn þonne þe unþeawas and leahtras lufiað þæt is ofermettu and idel wuldor and idel gylp and anda and yrre and unrotnyss and gytsung and gyfernyss and oferdrenc and unrihthæmed and manslihtas and mane aðas and þyfða and leasunga and morþor and wiccedom and þa ðe on ænigum þingum wigliað oððe be nytenum oððe be fugelum oððe þa ðe heora ælmyssan behatað to mistlicum treowum oððe to wyllum oððe ahwider buton to godes cyrcan ealle hi anydað god ælmihtigne of heora heortan and þone deofol inn gelædað and he on him wunað 
283.6.75: ealle þa cristenan menn þe ðyllice synd and þas þing lufiað þeah ðe hig to cyrcan gan and heora gebedu singan and hi sylfe gelomlice senian and hi swa þriste beon þæt hi to godes weofode gan and hi þær onfon þæs halgan gerynes drihtnes lichaman and his blodes hi synd þeahhwæðere soðlice afandode þæt hi synd deofles bearn and his þeowan and hi sceolon butan tweon æt heora ytemestan dæge mid him faran on ece genyðerunge þæt is into hellegrunde buton hi hyt mid mycelre dædbote and hreowsunge ær heora ende gebetan 
283.6.76: eac we witon þæt ealle cristene menn þe synd eadmode and clænheorte and mildheorte and arfæste and ælmesfulle and gesibsume and þa ðe nellað gewitan beon ne gewyrcan stala ne leasunga ne morðres ne mannslihta ne unrihthæmedes ne nanes þæra leahtra þe we ær her beforan sædon ac hi soðlice synd fulfremode godes tempel and crist buton tweon on him wunað 
283.6.77: and hig witodlice æfter heora forðsiðe mid him on hefena rice wuniað and þæra ecera meda and wynsumnyssa underfoð swa mycelra and swa mærlicra swa hit næfre ne mihte mannes eage geseon ne eare gehyran ne heorte ongytan þa mærða þe god hæfð gegearwod þam ðe hine mid inweardlicere heortan lufiað 
283.6.78: nis eac nanum menn to forwyrnenne se haligdom þæs fulluhtes 
283.6.79: and huruþinga þone þe man untrumne gesihð þa menn þonne þe heora bearn to fulluhte bringað and to þæs bisceopes bletsunge þæt he his hand ofer hig sette and him sylle þa seofonfealdan gife þæs halgan gastes hi gestrynað þonne heora bearnum heofena rice and him sylfum mycele mede æt gode 
283.6.80: ða ðe foryldiað and forgymeleasiað þæt hi nellað heora bearn to þam fulluhte and to þære onasetednysse þæs bisceopes bletsunga bringan gif him þonne under þam forðsið getimað witon hi þæt hi befeallað on swiðe mycele synne wið god ælmihtigne 
283.6.81: forþam hi forgymelesodon þone mann þe hi gode gestrynan sceoldon 
283.6.82: and hi sceolon þære sawle gescead agyldan on domesdæg beforan gode buton hi hit ær mid mycelre dædbote her on þisum life gebetan 
283.6.83: and wite eac gehwa ælc þæra manna þe oðres onfehð æt fulluhte oððe æt bisceopes handa þæt hi synd heora borhhanda wið god ælmihtigne 
283.6.84: and hi sceolon hi forþig gelomlice læran and mynegian þæt hi rihtne geleafan to gode habban and þæt hi heora lif rihtlice and syferlice lybbon and toforan eallum oðrum þingum þæt hi him geswutelian and getæcan paternoster and credan 
283.6.85: forþan ðe nan mann ne mæg beon fullice geleaffull buton he þæt cunne 
283.6.86: forþan ðe he sceal on þam paternostre him æt gode are biddan ægðer ge þises lifes ge eac þæs towerdan and on þam credan his rihtan geleafan gode andettan 
283.6.87: wite gehwa cristenra manna þæt nan man ne sceal sceattas niman for godes cyrcan 
283.6.88: gif hit þonne hwa deð þæt he godes bryde wið feo fylle þonne bið he iudan gelic þe for criste æt þam iudeum feoh genam and he sceal mid iudan on ecnysse þrowian buton he hit on life wið god ær gebete 
283.6.89: nu doð swaþeah ealles to feala manna þæt hi syllað heora cyrcan to hyre swa swa waclice mylna þæt mære hus þe wæs gode betæht to his biggencgum and to þam cristendome þe crist sylf astealde 
283.6.90: ac hit ne gedafenað þæt mann do godes hus anre mylne gelic for lyðrum tolle 
283.6.91: and se ðe hit deð he syngað swiðe deope 
283.6.92: ne gedyrstlæce nan læwede mann þæt he wisunge oððe ealderdom healde ofer godes þeowum 
283.6.93: hu mæg oððe hu dear ænig læwede mann him to geteon þurh ricetere cristes wican 
283.6.94: ne furðon nan gehadod mann ne sceal him to geteon þæt he crist spelige ofer his halgan hired buton him seo notu fram godes lareowum betæht sy 
283.6.95: gif se læweda mann wyle sum mynster aræran oððe gegodian betæce he gode swa hwæt swa he þarto deð and gesette þar hired be healicra lareowa ræde and næfre se læweda mann ne healde ealdorscipe ofer gehadedum godes þeowum 
283.6.96: gif hit hwa deð wite he þæt he þæt deð ongean cristes gesetnysse and ealra his halgena 
283.6.97: for worulde he mot godes þeowum fylstan and lætan hi lybban be heora boca wisunge and heora gastlican ealdres tæcunge 

283.6.98: we habbað nu gesæd be godes cyrcan ægðer ge be þære ealdan ge be ðære niwan 
283.6.99: nu bidde we þone ælmihtigan hælend þæt he us þurh his mildheortnysse geclænsige fram urum synnum and us gelæde to þære ecan gelaðunge heofenan rices on þam ðe he rixað mid his gecorenum halgum and mid his ælmihtigan fæder and þam halgan gaste on ealra worulda worold a butan ende amen 

