xuii be sacerdum 

338.1xix.1: sacerdas sculan on heora scriftscirum wislice and wærlice lædan and læran þa godcundan heorda þe hi healdan sculan 
338.1xix.2: ægðer hi sculan ge wel bodian ge wel bysnian oðrum mannum 
338.1xix.3: and ægðer hi scylon æt godes dome gescead agyldan ge heora sylfra dæda ge ealles þæs folces þe hi to godes handa healdan sceolan 
338.1xix.4: and gyf hi aht gedon scylon ne magon hi wandian naþer ne for ege ne for lufe æniges mannes þæt hi riht ne bodian and unriht forbeodan 
338.1xix.5: wace byð se hyrde æt falde nyt þe nele þa heorde þe he healden sceal mid hreame bewerian butan he elles mæge gif þær hwylc þeodsceaða sceaðian onginneþ 
338.1xix.6: nys nan swa yfel sceaða swa is deofol sylf 
338.1xix.7: he bið aa embe þæt an hu he on manna sawlum mæst gesceaþian mæge 
338.1xix.8: þonne motan þa hyrdas beon swyðe wacore and georne clypiende þe wið þone þeodsceaþan gescyldan sculan 
338.1xix.9: þæt syndon bisceopas and mæssepreostas þe godcunde heorde gewarian and bewerian sculon mid wislicre lare 
338.1xix.10: ðy he ne mæg wandian gyf he him sylfum gebeorgan sceall naþor ne for lufe ne for ege þæt he mannum þæt rihtteste ne secge 
338.1xix.11: ne mæg he wandian naðor ne for heanum ne for ricum 
338.1xix.12: forðam ne deþ he naht eargie he oðþon hine forsceamige riht to spreconne 
338.1xix.13: earme gefæreð he gif þurh his hnescnysse seo heord forwurð þe he healdan sceall and he sylf forð mid 
338.1xix.14: ðeah ure heorda hwylc an sceap forgyme we willað þæt he hit forgylde 
338.1xix.15: and wæt gefarað þonne æt godes egeslican dome þa hyrdas þe ne cunnon gehealdon þa godcundan heorde þe crist mid his agenum life gebohte and þe hi healdon sceoldan gif hi cuðan ac naþor þurh larleaste hi ne cunnon ne lædan ne læran ne lacnian hi rihtlice 
338.1xix.16: mid hwam wene we forgyldað hi hi þonne 
338.1xix.17: wa heom þonne þæt hi æfre underfengon þæt hi gehealdon ne cuðon 
338.1xix.18: la hu mæg blind man oðerne lædan hu mæg unlæred dema oðerne læran 
338.1xix.19: wa þam witodlice þe godcunde heorde underfehð and naþer gehealdan ne can ne hi ne sylfne ne þa heorde þe he healdan sceolde and wyrs þam þe can and nele 
338.1xix.20: eala eala fela is þæra þe sacerdhades on unriht gyrnað swa hit þincan mæg swyðost for idelum gylpe and for gitsunge woruldgestreona and ne cunnon na þæt hy cunnon sceoldan 
338.1xix.21: be þam cwæð se witega and ðus cwæð 
338.1xix.22: ue sacerdotibus qui comedunt peccata populi et reliqua 
338.1xix.23: wa þam sacerdum he cwæð þe fretað and forswelgað folces synna 
338.1xix.24: þæt syndon þa ðe nellað oððe ne cunnon oððon ne durron folc wið synna gewarnian and synna gestyran ac gyrnað þeah heora sceatta on teoþungum and on eallum cyricgerihtum and naðor ne hi mid bysnungum wel ne lædað ne mid bodungum wel ne lærað ne mid dædbotum wel ne lacniað ne mid gebedrædenne fore ne þingian ac læccað of manna begeatum 
338.1xix.25: loc hwæt hi gefon magan eall swa gyfre hremnas of holde doð þær þær hi to magon 
338.1xix.26: hit is ealles þe wyrse syððan hy hit ealles habbað 
338.1xix.27: þonne ne ateoð hi hit na swa swa hi sceoldan ac glencgað heora wif mid þam þe hi weofoda sceoldan and maciað eall heom sylfum to woruldwlence and to idelre rence þæt hi gode sceoldan don to weorðunge on cyriclicum þingum oððon on earmra manna hyððum oððon on hernumenra bygenum oððon on sumum þingum þe mihte to langsumere ðearfe ægðer ge heom sylfum ge eac þam þe heom on godes est heora þing syllað 
338.1xix.28: þonne is mycel þearf þæt se þe ær ðissum misdyde þæt he heononforð hit georne gebete 
338.1xix.29: forðam understande se þe cunne mycel is and mære þæt sacerd ah to donne folce to þearfe gif he his drihtne gecwemð mid rihte 
338.1xix.30: mycel is seo halsung and mære is seo halgung þe deofla afyrsað and on fleame gebringað swa oft swa man fullað oðþon husel halgað 
338.1xix.31: and englas þær hwearfiað and ða dæda beweardiað and ðurh godes mihta þam sacerdum fylstað swa oft swa hi criste þeniað mid rihte 
338.1xix.32: and swa hi doð symle swa oft swa hi geornlice inneweardre heortan clypiað to criste and for folces neode þingiað georne 
338.1xix.33: and þi man sceall for godes ege mæþe on hade gecnawan mid gesceade 
338.1xix.34: la leof deope us is beboden þæt we geornlice mynegian and læran scylan þæt manna gehwylc to gode buge and fram synnum gecyrre 
338.1xix.35: se cwyde is swyðe egeslic þe god þurh þone witegan be þam cwæð þe godes folce riht bodian sculon 
338.1xix.36: þæt syndon bisceopas and mæssepreostas 
338.1xix.37: he cwæð be þam clama ne cesses quasi tuba et reliqua 
338.1xix.38: clypa hlude and ahefe up ðine stemne swa hlude swa byme and gecyð minum folce þæt hit fram synnum gecyrre 
338.1xix.39: gif ðu þonne þæt ne dest ac forswugast hit and nelt folce his þearfe gecyðan þonne scealt ðu ealra þæra sawla on domesdæg gescead agyldan þe þurh þæt losiað þe hi nabbað þa lare and ða mynegunge þe hi beþorftan 
338.1xix.40: þes cwyde mæg beon swyðe gemyndelic eallum þam þe to ðam gesette syn þæt hi godes folce riht bodian sculan 
338.1xix.41: and folc ah eac mycele þearfe þæt hi wære beon þæs cwydes þe þæræfter gecweden is 
338.1xix.42: he cwæð se witega æfter þam 
338.1xix.43: gif ðu folce riht bodast and ðu hit gebigean ne miht to rihte þonne gebyrhst ðu þeh þinre agenre sawle 
338.1xix.44: and se þe woh drifð and geswican nele he sceal habban þæs ece wite 
338.1xix.45: þæt is þæt hi þonne sceolan to helle faran mid sawle and mid lichoman and mid deofle wunian on hellewitum 
338.1xix.46: wa þam þe þær sceall wunian on witum 
338.1xix.47: him wære betere þæt he næfre on weorulde man ne gewurde þonne he gewurde 
338.1xix.48: nis se man on life þe areccan mæge ealle þa yrmða þe se gebidan sceall se ðe on þa witu ealles behreoseð 
338.1xix.49: and hit is ealles þe wyrse þe his ænig ende ne cymð næfre to worulde 

