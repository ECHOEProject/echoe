332.14.1: we biddað eow men and beodað on godes naman þæt ge wislicor and wærlicor don embe eower hæþenan cild þonne ge oð ðis dydon 
332.14.2: þæt swa feala sawla ne losian swa swa her doð betweox eow 
332.14.3: nu bidde we eow on godes naman þæt ge eowre cild læton fullian swa hraðe swa hi acennede beoð 
332.14.4: forþan ðe þu nast his lif gewis oð merigen 
332.14.5: and þu dest þinum cilde mycelne hearm gif þu him þurh þine gymeleaste heofonan rices myrhðe benæmst 
332.14.6: and hit besengst on hellegrund mid eallum deoflum a on ecnysse 
332.14.7: ðu miht þine gymeleaste wið god gebetan ac þam cilde ne cymð næfre nan bot 
332.14.8: forþan ðe nan hæðen man ne mot næfre into heofonan rice becuman 

332.14.9: nu cweð sum man þæt he wyle cepan him holdra freonda mid his cilde and abit ðæs hwilon to lange 
332.14.10: forþan ðe us segð þæt halige godspell þæt godes grama wunað ofer þone hæðenan 
332.14.11: and betere byð þam hæþenan cilde þæt hit nime an ælmesman þonne hit næbbe ða ecan myrhðe and hæbbe ða ecan witu 

332.14.12: nu is eft oðer þincg þe dysige wif doð lecgað heora cild betwux him and oflicgað hit þonne hi on slæpe beoð 
332.14.13: forþan ðe se slæpenda mann nat hwæt he deð 
332.14.14: and we secgað þæt seo modor gif heo to ðam unwær byð mid hyre breoste mæg þæt cild acwellan gif heo hit læt sucan and wyrð þonne on slæpe 
332.14.15: þonne ofligð þæt breost þæs cildes fnæst oððæt hit byð forsmorod 
332.14.16: forþan ðe hit ne cann ne ne mæg hit aweg don 
332.14.17: þonne byð heo hyre agenes cildes bana 

332.14.18: warnige eac seo modor þonne heo mid cilde gæð þæt heo mid nanre higeleaste hit ne amyrre 
332.14.19: ne mid nanum hefe ne mid nanum plegan oððe mid rade oððe mid ænigum ungerade 
332.14.20: forþan ðe hit sceal eft of deaðe arisan on domesdæg gif hit ær cucu wæs innan þære meder 
332.14.21: and hæfð þonne hellewite gif hit hæðen acwylð 

