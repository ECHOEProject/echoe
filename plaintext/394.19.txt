de purificatione sanctae mariae 

394.19.1: men þa leofestan sægeð us and myngaþ þis halige godspel be þysse arwyrðan tide þe we nu todæge gode ælmihtigum to lofe and to are wyrðiaþ 
394.19.2: þæt is se feowertiga dæg nu todæg ures dryhtnes hælendes cristes acennesse and þy dæge þæt his aldoras hine brohton in hierusalem in þa mæran burg þæt hie hine gode agefon 
394.19.3: swa swa hit awriten is in dryhtnes naman þæt æghwylc wæpnedcild bearn þe wif ærest acynde sceolde beon gode gehalgod 
394.19.4: and þa cwomon dryhtnes aldoras to ðam godes temple and hie ðær gode ælmihtigum asægdnesse brohton 
394.19.5: swa hit be þan awriten is in dryhtnes naman þæt hie sceoldon þær bringan to þam temple twegen turturas oððe twegen culfran briddas gode ælmihtigum to lofe and to wyrðunge to ðam godes temple 
394.19.6: ðær wæs þa sum eald man in hierusalem in þære byrig in þa ilcan tid se wæs haten simeon 
394.19.7: he wæs soðfæst and rihtwis and he bad þære frefre þære þe he wiste þæt he his folce gehaten hæfde 
394.19.8: and se halga gast wæs mid þone simeon 
394.19.9: and he þære andsware onfeng fram þam halgan gaste and he him cydde and sægde þæt he ne moste deaðes byrigan ær he mid his eagum dryhten gesege 
394.19.10: he ða cwom þurh haliges gastes gife in þæt godes templ on þa ilcan tid þe cristes aldoras hine þyder brohton 
394.19.11: and he þa þæt dyde beforan him þone ilcan gewunan þe he ær dyde in þære ealdan æ 
394.19.12: and þa genam se halga simeon þone hælend on his earmas and he hine mid bam handum beclypte and hine mid eallre modlufan sette to his breostum 
394.19.13: and he bledsode and wuldrade godfæder ælmihtigne and he ðus cwæð 
394.19.14: min dryhten forlæt þinne þegen in sybbe faran þa æfter þinum wordum swa ðu him ær gehehtest 
394.19.15: forðan dryhten mine eagan gesegon þa hælo þe ðu gearwadest to onsyne eallra folca and to frofre eallum þeodum and to wuldre þines folces israhela 
394.19.16: us is nu to witane men þa leofestan þæt forþan cristes aldoras þy feowertigan dæge hine brohton to þam godes temple forþan þe ðæt wæs þeaw and godes bebod 
394.19.17: þæt wæs in þære godes æ þæt swa hwylc wif swa bearn cende þæt heo ne moste in þæt godes templ in gangan ær ðan feowertigan dæge wære ac heo sceolde on þam fæce gebidan to clænsunge hire lichoman 
394.19.18: and þonne þy feowertigan dæge wære heo þonne sceolde þæt bearn gebringan to þam  godes temple 
394.19.19: forþan þe ealle wif þe tymende syndon hie sendon on þam bebodum forþan seo eadigu cwen sancta maria cristes moder clæne abad þæs feowertigan dæges 
394.19.20: nalles þæt heo þæs ænige þearfe hæfde þæt heo swylc wære on clænnesse hire lichaman se ðe þurh æghwæt mid godcunde gestihtunge and mid lifes geearnunge geclænsod wæs and þurh haliges gastes gife 
394.19.21: forðan þe heo wæs unmælu and clæne butan eallum synnum and heo in clænnesse mægðhade a ðurhwunode and crist acende and æfter þære acennesse heo a ðurhwunode in clænnesse mægðhade 
394.19.22: and heo eac forþam brohte crist in þa tid to þam godes temple þæt heo wolde þæt þæt word wære gefylled þe crist cwæð 
394.19.23: ne cwom ic to þam in worulde þæt ic godes æ towurpe and tobræce ac ic cwom to þan þæt ic hie gefylde and getrymede 

394.19.24: men þa leofestan us is nu eac to witanne þære burge naman þe is genemned hierusalem þæt is þonne on ure geþeode gereht sybbe gesyhðe 
394.19.25: swa þonne bið symble þam soðfæstum and þam godfyrhtum mannum in sybbe him bið gegearwad ece lean and ece hælo and ece gefea and ece blis 
394.19.26: and þam mannum þe mid sybbe and mid geleafan and mid godum willan cumað oft to godes temple þæt is þonne to þære halgan godes cirican 
394.19.27: and hie sylfe þær gode ælmihtigum and his ðam halgan him sylfum bebeodaþ mid halgum gebedum and hie godes naman heriað and wuldriaþ 
394.19.28: and hie to him mildheortnesse and forgifnesse biddaþ and ece reste æfter þysse worulde and eac þysse anweardra gesyhðe 
394.19.29: and hie þurh þæt geearniaþ æt gode ælmihtigum þæt hie moton becuman to þære soðan sybbe gesyhðe ðæt is þonne to ures dryhtnes hælendes cristes 
394.19.30: forþan men þa leofestan us gedafenað þæt we symble in ealle tid rihte lufan and sybbe betweonan us sylfum hæbben we and healden þæt in us 
394.19.31: þurh þæt sy gefylled þæt dryhten sylf cwæð be þam gesybsumum mannum 
394.19.32: eadige beoð þa gesybsuman men forþan þe hie beoð godes bearn genemde 
394.19.33: broðor mine us is eac to witanne þæt þæt wæs þearfendra manna asægdnesse in þære ealdan æ þæt hie sceoldon þy dæge bringan twegen turturas oððe twegen culfran briddas gode to æsægdnesse 
394.19.34: swylce asægdnesse cristes aldoras hine mid brohton to þam godes temple 
394.19.35: in þan wæs getacnod þæt ure hælenda crist for ure lufan wæs þearfende in middangearde þæt he us eac for his mildheortnesse eadige and welige and mihtige gedyde on his ðam ecan rice 
394.19.36: and he for ure lufan astah of heofonum to eorðan 
394.19.37: and he manige ehtnesse and costunge and wiðerweardnesse æt mannum gedreah and æt nehstan deað geþrowade for ure lufan and for mancynnes lufan þære myclan neodþearfe and to þan þæt he us eac alysde fram ece deaðe þæt is of hellewite 
394.19.38: and he us eac forgeaf ece lif and ece reste in þære toweardan worulde gif we hit mid godum dædum and mid ellenworcum æt him geearnian willaþ and þa fugelas 
394.19.39: þe we ðær ær gehyrdon nemnan þæt syndon þonne turturas and culfran hie getacniaþ lifes clænnesse and unsceðfulnesse 
394.19.40: swa we sculon eac beon in urum life clæne and unsceððende þæt be us sie rihtlice þæt word gecweden þæt in þam halgan godspelle awriten is and gecweden 
394.19.41: eadige bioð þa clænan mildheortan men forþan þe god gesyhð heora heortan clænnesse 
394.19.42: eac we sculon habban mid us godes soðfæstnesse and his rihtwisnesse and eaðmodnesse swa we ær gehyrdon secgan þæt se eadiga simeon wæs soðfæst and clæne and godfyrht on his life 
394.19.43: soðlice he hæfde lifes clænnesse gehealden ge in wordum ge in dædum ge in geðohtum and eac in gesiehðe 
394.19.44: forðan him sægde se halga gast þæt he ne moste deaðes byrian ær þan þe he meahte mid his eagan dryhten geseon þone þe ær ealle godes witigan toweardne mancynne bodedon and mærsedon and þæt openlice sægdon 
394.19.45: þæt he þurh haliges gastes inbyrdnesse þæt he hider cuman wolde to his folce to frofre and to hælo and to ecre alysnesse eallum þeodum þam þe soðlice in god ælmihtigne gelyfan wolde 

394.19.46: men þa leofestan we gehyrdon ær in þyssum halgan godspelle secgan þæt se eadiga simeon his anes hælo ne bæd he ac he bæd ealles folces hælo and frofre þa he gebeden hæfde 
394.19.47: on ðam he getacnode þæt we sceoldon beon swylces modes and swylces gewittes and on swylcre willan swa we oðrum mannum unnen 
394.19.48: and we þæt in godum dædum fromigen þæt we hie þurh þæt geearnian magon and begitan ða ece hælo and þæt ece lif 
394.19.49: and þæt we sculon mid þy gewitte and mid þy wisdome þe us god forgeaf and forgifen hafað þæt we magon and moton and cunnen mid godra bysena dæda and mid gode þeawas forð lædan and læran þæt we georne to godes ælmihtiges willan and to his ðam halgan and eac to ure sawle ræde for gode and for worulde 
394.19.50: healdan we eac þæt mid godum dædum and mid æðelum mancystum þæt we beon godum mannum gelice in ðam mægenum þe we don magon and in ðam dædum þe we þurhteon magon 
394.19.51: þæt we þurh ðæt þæs wyrðe syn þæt we god ælmihtigne mid godum dædum and mid wordum herian and wuldrian and bletsian swa se eadiga simeon gode ælmihtigne gebledsode and he ðus cwæð 
394.19.52: nunc dimittis seruum tuum domine secundum uerbum tuum in pace 
394.19.53: quia uiderunt oculi mei salutare tuum domine 
394.19.54: he swa cwæð læt nu dryhten faran in sybbe þine þegnas æfter þinum wordum swa ðu him ær gehehtest 
394.19.55: efne swa he cwæde læt me faran of þære tyddernesse þysses meniscan lichaman þe ic nu git on eom 
394.19.56: læt me geendian þis deaðlic lif and læt me becuman to þam ecan life and to þære ecan reste þe ðu þinum þam gecorenum and þam halgum gegearuwad hafast 
394.19.57: forðan þe ic þære andsware onfenc þæt ic ne moste deaðes byrian ær þan ic ðe dryhten minum eagum gesege 
394.19.58: and nu gesegon mine eagan þine hælo ða ðe ðu geearuwadest to leohte and to frofre manigum þeodum and to wuldre þines folces 
394.19.59: soðlice ure hælend is ðæt soðe leoht and þæt soðe ece se ðe inlihteð ælcne mannan ðe in middangeard cymeð 
394.19.60: and eall mancynn he gebyrhteð and inlihteð mid his þrymmes mihte and mid his wuldre 
394.19.61: forþan englas hine heredon and wuldredon and him lof sægdon æt his acennesse and ðus cwædon 
394.19.62: wuldor si ðe gode in heannesse and in eorðan sib þam mannum þe synd godes willan wyrcende 
394.19.63: þa cyrdon þa englas to ure sybbe and to ure lufan þa hie gesegon and ongeaton ðæt dryhten crist wæs gecyrred and ymbesald mid mennissce lichoman 

394.19.64: þonne men þa leofestan þeah is swiðe mycel nydþearf þæt we us in æghwylce tide beon wið synnum and uncystum gestilde 
394.19.65: and þeahhwæðre eallra swiðost and betst us gedafenaþ þæt we clænlice and haliglice lifigen æt cristes tidum and on his þara haligra tid þonne we þæt secgan gehyran and eac ure sawle frætwian mid godum dædum and mid halgum gebedum 
394.19.66: and us eac georne and wislice healden þæt us eac nænig synna on us ne mæge findan ne on wordum ne on dædum ne on geþohtum ne on nænigum þingum 
394.19.67: ac æghwylc man hine sylfne healde and clænsie in rihtwisnesse and in clænnesse his lifes þa lytlan hwile þe we her his brucan moton 
394.19.68: ac utan we nu forþan broðor mine herian we urne dryhten hælende crist and hine wuldrian and wyrðian in halgum wordum and in clænum geþohtum and in clænum dædum and him þanc secgan eallra his goda and his gifena and eallra his læna and eallra his mildheortnessa ðe he us gedon hafað oððe deð oððe nu gyt forð don wile 
394.19.69: don we him symle þancas of urum spedum 
394.19.70: forþan þe he us ontynde heofona rices duru þurh his þa halgan acennesse ðe he ða menniscan lichoman onfencg 
394.19.71: and forþam he feala adreah for us and he æt neahstan deað geþrowode for mancynnes lufan and hælo 
394.19.72: and þurh þæt he hie alysde of deofles þeowdome and of his anwalde 
394.19.73: biddan we nu urne dryhten ælmihtigne and sancta marian þæt he us forgife for his mildheortnesse and for his þa halgan lufan þæt he us þæs wyrðe læte beon þæt we synd gelædde on his þam halgan rice þær us bið afyrred æghwylc yfel fram and æghwylce yrmþo 
394.19.74: and we þær habbað a soðe sybbe and soðe lufan in ecnesse and soðne gefean and ecne eard and ece wuldor mid hine and mid his þam halgum a in eallra worulda woruld a butan ende in saecula saeculorum amen 

