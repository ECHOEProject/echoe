18.40.1: mage we gyt her gehyran men þa leofestan eowre sawle þearfe gif ge me hlystan wyllað and on eowre heortan þas halgan lare underniman 
18.40.2: swa swa sanctus avgustinus hit ærest on bocum awrat and þus cwæð ic eow lære ealle ægþer ge broðra ge swystra ge weras ge wif geonge men and ealde þæt ge eow scyldan and wæpnigan wið þam wyrrestan feonde 
18.40.3: forþam þe he is on us weard swa ðe sceaþa ure godan weorc to forstelenne and he þæt mid yfelum geþance and gediht eall 
18.40.4: we secgað eac to soþan þæt hit is yfel wise þæt monige men syndon on þisum life swa þæt hig syndon beswicene ðurh deofles lare ealles to swiðe 
18.40.5: þurh þæt þonne ðe man þencð swiðe unwislice on him sylfum and þus cwyð ic eom me eot geong man and ic hæbbe me lange tid on to plegenne and fela þinga to onginnenne on minum geogeðhade 
18.40.6: ic wylle eft þonne ic to ylde becume don dædbote and behreowsunga þæra misdæda þe ic ær geworhte on minum geogeðhade 
18.40.7: hwæt he lyt geþencð on his mode þæt he nah anre tide fæces geweald be his lifes lenge 
18.40.8: eac hit is swiþe uncuð us eallum geongum ge ealdum hwænne seo tid oððe se dæg sy tocumen þæt se gast weorþe alædd of þam lichaman 
18.40.9: forþan ic bidde ne beswice us næfre þeos þwyre orsorhnus þyllic 
18.40.10: ac æfre habbe we ures deaþes dæg ær foresewenne and gesceawodne hwænne se utgang sy ure sawla of urum lichaman 
18.40.11: utan geþencan þæt ðis is sceort wuldor on þissere worulde and tydderlice syndon þas tida and feallendlice syndon þas gemeto þises lifes and earmlice syndon þas mihta þises middangeardes 
18.40.12: be þam se halga mann sanctus augustinus wæs specende iu and þus cwæð 
18.40.13: o homo dic mihi vbi sunt reges ubi sunt principes ubi imperatores qui fuerant ante nos aut ubi sunt diuites ubi est aurum et argentum et ornamenta eorum ipsi uelut umbra transierunt 
18.40.14: sege me la man þu þe nu gyt leofast and fela gemunan miht hwar syndon þa cyningas þe þu iu cuþest and þa ealdormen and þa caseras and þa rican gerefan þa þe fela þinga on earmum mannum mid wo gestryndon and mid wog hi fordemdon 
18.40.15: gesege me la hwar syndon þa nu gesewene oððe þa welan þe hig lange gestryned hæfdon oððe hwar is þæt gold and þæt seolfer and ealle þa fægeran frætewunga on gimmum and on godewebbum þe hig begyten hæfdon 
18.40.16: hwar syndon þa nu gesewene hu ne syndon hi ealle gewitene and aweg afaren swa swa axan oþþe mannes swefn þonne he of slæpe awacnað 
18.40.17: la hwæt þæt gold and þæt seolfer and seo frætewung and eall þæt hi her on þisum middangearde æfter hym to lafe þurhwunode a 
18.40.18: and þa sylfan lichaman þe þis ær eall begeaton heora sawla syndon dæghwamlice gecwylmede on þam ecan witæn helletintrega for heora unrihtum gestreone 
18.40.19: þar heora wyrmas ne sweltað næfre ne heora fyr þar næfre adwæsced ne byð 
18.40.20: be þam hit awriten is potentes cum potentibus tormenta patiuntur þar þa rican eac mid þam rican helletintrega þrowigað 
18.40.21: wa la þam þe on þystrum wunigan sceal on swa langum seaðe and on swa þystrum stowum and on swa dimmum holum þæt hi þarinne wuniað þæt hig þæt æfre sceoldon geearnigan of swa sceortum life þyssere worulde to swa langum deaþe of swa lytelre frofre to swa langere unrotnysse of swa sceortum leohte to swa langum þystrum of swa fægerum gestreone to swa micclum deaþe of swa litelre hwile fæce to swa langum tintregum butan ælcum ende of swa medmycelre wynsumnesse to swa langum wite and to swa biterum tearum 
18.40.22: eala man þe þis gehyrst þæt ic ðe secge þæt on þære stowe þe fæder ne gehelpð his suna ne him to nane gode beon ne mæg ne suna þam fæder ne moder þæra dohter ne nan freond oðrum ne mæg to nane helpe 
18.40.23: ne þær naht elles nis gehyred butan wanung and granung and grisbitung of toþe 
18.40.24: hwæt þar mænig earm man secð georne and him wisceð deaþes ende and hi hwæðere þar næfre sweltan ne magon 
18.40.25: and þar hig woldan dædbote don heora synna ac hym þar nan behreowsung ne gefultumað forþan hi noldan ær nane don þa hig on þisum life wæron swa swa we nu syndon 
18.40.26: and hig þa mihton eaþe gescyldan wið þyllic wite gif hig woldon 
18.40.27: þar eac swilce beoð þa earman mid þam earmum æfre gemengede and þa oferhydigan mid þam oferhydigum þa morðran mid þam morðslagum and þa unrihthæmendan mid þam unrihthæmerum 
18.40.28: þar beoð þa gitseras mid þam unrihtnimendum þeofum and þar beoð eac gewislice þa unrihtwise mæssepreostas mid þam unrihtwisum bisceopum and þa unrihtwurcende munecas mid þam unrihthæmendum nunnum 
18.40.29: and gelice þar eac beoð ealle þa oðre hadesmen þe her on life ænige unalifedlicæ dæda wurcað 
18.40.30: soðlice þis halige gewrit cwyð þæt ealle þas fordonan and heora gelican on mycelre unare beoð þar gecwylmede forþan þe hi heora lif ær mid unrihte leofedon on þisum deadlican life and næfre nane dædbote don noldon 
18.40.31: and hig þonne þar nane reste nabað dæges ne nihtes butan on þære drihtenlican æristes tide þa we weorþiað and mærsiað ymbe twelf monð 
18.40.32: þæt is ðe easterdæg swa ðe eadiga augustinus þurh god be þam sæde þe þis godspel dihte and þus cwæð 
18.40.33: dominice resurrectionis mane in qua hora dominus noster iesus christus resurrexit a mortuis ille omnes anime iustorum ueniunt uisitare sepulchra sua 
18.40.34: nabbað þa sawla witodlice nane oðre reste þe on witum beoð butan on þam drihtenlican æriste 
18.40.35: on þam dæge þe drihten of deaþe aras þonne mot anra gehwylces mannes sawl ge soðfæstes mannes ge synfulles þa byrgenstowe gesecan þe ðe lichama on aled wæs 
18.40.36: uton nu þi gehyran hwæt ðe gode gast specð to þam lichaman þonne he him ærest to cymð 
18.40.37: þonne gret he hine þus þysum wordum 
18.40.38: bene ualeas bene sis qui bonum uas electio mihi fuisti amice dilectissime qui bene mecum egisti in saeculo 
18.40.39: þæt is hal westu min se leofa freond þu þe on þisum restest hwæt ðu wære me god gefera þa hwile þe ic on worulde wæs mid þe 
18.40.40: and þu wære me god fætels and gecoren eallswa ic wolde þæt þu wære godes donde eall þæt þu me geþafodest 
18.40.41: and þu a godes engla larum geornor hyrsumedest þonne þu æfre deofles tihtingum oððe costnungum geþafa wære ac þu him eallum wiðsoce æfre on uncrum life 
18.40.42: soðlice þonne ic wolde þæt ðu fæstest oððe ælmessan sealdest for godes lufan oððe ænig god wære donde eall þu þæt dudest 
18.40.43: earme þu gefrefrodest nacode þu scruddest untrume þu geneosedest þearfan þu feddest godes cyrcan gelome þu sohtest 
18.40.44: godes þeowæna freond þu wære and hi þe leofe wære and weorþe 
18.40.45: godes þam halgum gewritum þu georne gehyrdest and þare lare hlystest þe hig gode folce bodedon and sædon 
18.40.46: ealles þyses þu wære me geþafiend and mid eallum þisum gegyredest þæt ic on godre reste þin beo abidende and hwænne þu scealt of deaþe arisan on þam mycelan deige 
18.40.47: forþan þu eart godes handgeworc gescapenum unc bam 
18.40.48: gereste nu on sibbe and ic eft hwyrfe to þe and ic þonne mot beon mid þe æfre siððen 
18.40.49: and þu þonne gesyhst hwylc wuldor and hwylce wynsumnesse unc togeanes gegearwod hæfð drihten hælend crist on þære heofenlican ecan wununge þar næfre nan ende ne cumð þæs wuldres 
18.40.50: þæs wuldres brucað æfre þa þe godes willan wyrcað on þisum life 
18.40.51: and hi þær beoð scinende and lyhtende swa swa sunne on þam ecan life a on woruld 
18.40.52: and þu þonne on þam mid me leofast a butan ende 
18.40.53: and wyt þonne onfoð þære mede on þam ecan wuldre þe ðu unc her geearnodest 
18.40.54: ungelice cwyde þonne þysum byð þes synfullan mannes sawl sprecende to þam synfullan lichaman þonne heo þus cwyð hreowlicere stefne þysum wordum 
18.40.55: wa þe earme lichama min wa þe forþan þe þu worhtest mycel yfel mid me þa þu on life wære and on eorþan and ic unlæde wæs þin þafiend þinra hæta 
18.40.56: þu noldest næfre beon gehyrsum godes engla larum wið deofles costnungum 
18.40.57: he þe lærde þæt þu manigfealde synne wære begangende and þu him þæs geþafa wære 
18.40.58: and æt ærestan he þe lærde mid his folum lotwrencum oferætas and oferdruncennysse and morgenmettas and synlice lustas and stala and þyfþa and lease gewitnessa and morðslyhtas and manaðas and yfel gewit and facn and tælnyssa and reaflac and oþer manigfealde yfel þysum ungelice 
18.40.59: and þu wære a unsibbe sawende betweox mannum 
18.40.60: and þu noldest þyssera yfela næfre geswican ær þines deaþes ende 
18.40.61: lige nu on þysum duste afulæd and forrotad and ic eom gecwylmed and forbærned dæghwamlice on hellewitum 
18.40.62: forþan domesdæg is wel neah þe þu arisan scealt and ic þonne cume to þe and þu þonne onfehst min mid þinum yfelum dædum þe þu ær geworhtest on þisum middanearde 
18.40.63: and wyt þonne beoð mid deofle and wyt þar beoð gecwylmede and getintregode butan ælcum ende æfre to worulde 
18.40.64: la þu man þe þis nu gehyrest forhta nu ic bidde and ondræd for þinum synnum and for þinum gymeleastum þa hwile þe þu þyssere tide fyrst hæbbe and efst nu swiþe and gecyr to dædbote and to hreowsunge þinra synna ær þan þe þu sy belocen beforan þines lifes durum þæt þu mage onfon þære wulderfullan mede on þam ecan life þe us togeanes is gearcod on heofena rice 
18.40.65: forþan men þa leofestan se mildheorta cyning us swiþe lufelice clypað to soðre dædbote ura synna to betenne þa he þus cwæð 
18.40.66: conuertimini ad me in toto corde uestro in ieiunio et fletu et planctu peccatorum uestrorum et ego reuertar ad uos 
18.40.67: gehwyrfað to me and gecyrrað mid eowrum heorte and mid fæstenum and mid wope and mid hreowsunga eowra synna þonne gewende ic to eow mid forgifenysse eowra gylta 
18.40.68: forþan he cwæð nelle ic þæs synfullan mannes deað ac ic wyllæ þæt he gecyrre ær his ende and he syþþan libbe and þam ecan deaþe ne swelte 
18.40.69: and eft se witega us manede þus cweþende nelle ge efestan and ondrædan eow gif ge wyllað gehwyrfan on tid to drihtene mid dædbote ne ylce ge nanig fram dæge to dæge forþan þe ðe byð gehwyrfed mid geomerunge þe byð ece hal 
18.40.70: uton we nu eac georne gecyrran to drihtene on godes þeowdome and utan secan hine nu we hine eaðe findan magan 
18.40.71: feor he byð on domesdæge ælcum þære þe hine nu secan nele mid synna dædbote 
18.40.72: sece we hine nu nu we gehyrað þæt we hine gemetan magon 
18.40.73: and behreowsigan we nu and wepan ure synna þæt we eft beforan gode on domedæge bliðe beon 
18.40.74: nu bidde ic eow þa hwile þe ge on þysan middangearde beon mote and þæt gecyrre to dædbote and beohreowsie ure synna 
18.40.75: and bidde we god þæt we magon geearnigan forgifennyssa ealra ura misdæda þæt we magon forbugan hellewite tintrego and to þære ecan eadignesse becuman moten heofena rices 
18.40.76: forþon men þa leofestan nu þa hwile þe we on þissere worulde beoð uton beon wel donde and geswican ure synna and ura wohdæda 
18.40.77: and ne forwyrce we us þyllice witestowe and fægernysse to þære we gelaþede syndon on þære stowe þe crist sylf on wunað mid his englum and mid his apostolum and mid þam halgum martirum 
18.40.78: and mid eallum his gecorenum halgum þa ðe æfre halige gewurdon on þissum life fram middaneardes fruman oððe gyt halige gewurdað 
18.40.79: þe drihten se ðe leofað and rixað mid þam fæder and mid þam sune and mid þam halgan gaste a to worulde woruld 
18.40.80: þam sy ar and wurðmunt and miht and wuldor and anweald æfre butan ælcum ende amen 

