larspell 

68.13.1: we willað her sprecan feawum wordum be ðam þreom þingum ðe eallum mannum synt nydbehefe to witanne and to hæbbenne 
68.13.2: þæt is geleafa and hiht and lufu 
68.13.3: riht geleafa is þæt man gelyfe on fæder and on sunu and on haligne gast 
68.13.4: þæt ne synd na þreo godas ac is an ælmihtig god se gescop heofonas and eorðan and sæs and ealle þa þing þe on þam syndon 
68.13.5: se hiht is þonne oðer þæt man hopige to ðam ecan life and to ðam unasæcgendlicum medum þe drihten gehaten hæfð ælcum þara þe mid godum willan and mid godum dædum his willan gewyrcað her on life 
68.13.6: seo lufu is þonne þridde 
68.13.7: þæt is þæt we syn gefyllede þære soðan lufe to gode and to urum nextum 
68.13.8: we scylon symle on þysse lufe wunian 
68.13.9: forðam þe iohannes se godspellere cweð þæt god wunige on þam þe ðas lufe hæfð and he on gode 

68.13.10: men ða leofestan nu we gehyrað þæt god on us eardian wile and we on him is us þonne swiðe micel þearf þæt we us sylfe wyrðe gedon him to eardungstowe and þæt we on him eardian motan 
68.13.11: ðurh þas six þing sceal ælc cristenman hine sylfne gegearwian and geclænsian þæt he wyrðe beo þæt god on him wunige 
68.13.12: þæt is andetnes and dædbot and halige wæccan and fæstenu and gebedu and ælmesdæda 
68.13.13: seo andetnes is to donne unforwandodlice be eallum synnum þe man mid him sylfum wat þe þurhtogene beoð oððe on geþance oððe on spræce oððe on dæde 

68.13.14: god gewilnað ure andetnesse forði þe he wile rihtlice ure gyltas forgifan 
68.13.15: seo andetnes us deð ægðer ge heo us gehælð ge heo us gerihtwisað ge eac heo sylð us ure synna forgifenesse 
68.13.16: eall þære forgifenesse tohopa is on þære andetnesse 
68.13.17: forðy we ne magon na hale wyrðan to ðam toweardan life butan þurh andetnesse 
68.13.18: be ðam cwæð salomon 
68.13.19: se ðe behyt his synna and hy nyle geandettan his scrifte ne wyrð he næfre ofer eorðan geriht ac se ðe his synna geandet and heo a forlæt he begit godes mildheortnesse and forgifennesse 

68.13.20: æfter þære andetnesse man sceal underfon dædbote mid fulre geswicennesse 
68.13.21: be ðære cweð se hælend on þam godspelle 
68.13.22: penitentiam agite adpropinquabit enim regnum cælorum 
68.13.23: ðæt is on urum geþeode 
68.13.24: doð dædbote forðam þe heofona rice genealæcð 
68.13.25: and iohannes se fulluhtere cwæð 
68.13.26: doð swylce wæstmas swylce beon dædbote wyrðe 
68.13.27: se deð þonne þa wæstmas þe beoð dædbote wyrðe þe þa gedonan gyltas bewepð and hy eft ne geedlæcð 
68.13.28: swa hit on oðre stowe be þam gecweden is 
68.13.29: ne adicias peccatum super peccatum 
68.13.30: ðæt is ne geeacna þu na synne ofer synne 
68.13.31: forðam se man þe ða synne eft geedlæceð þe he ær gebette and geswicennesse behaten hæfde is æfter boca sagum gelice geþeawod þam hunde þe ett þæt he sylf ær aspeaw 

68.13.32: ure drihten cwyð eft þurh isaiam þone witegan 
68.13.33: lauamini et mundi estote 
68.13.34: ðæt is aðweað eow and beoð clæne 
68.13.35: se man hine þwehð and bið clæne þe ða forðgewitenan gyltas bewepð and mid tearum aðwehð and eft na geedlæcð þæt he ær beweop 
68.13.36: and se man hine þwihð and bið na clæne þe wepð þa gyltas þe he ær dyde and heo na þe hraðor ne forlæt ac æfter þam tearum þa ilcan synna geedlæcð þe he ær weop 
68.13.37: eornostlice is to witanne þæt þæt is soð dædbot þæt man mid micelre stiðnesse deð and næfre eft þæt unriht ne þurhtihð þe he ær lufode 
68.13.38: nis na seo dædbot be þara geara getele gedemed ac be ðære biternesse þæs modes 
68.13.39: forðam þe god ne besceawað þa langsumnessa þære tide ac he smeað þa gewilnunga and þa geornfulnesse þæs modes 

68.13.40: ðeah ðe hwylc man þonne sy swiðe synfull and swiðe arleas and unrihtwis ne sceal he tweonian þæt he ne mæge godes mildheortnesse begitan gif he wile to dædbote gecyrran 
68.13.41: forðam þe godes mildheortnes gehelpð ælcum þara þe on þysum life wyle dædbote don 
68.13.42: and þa þe her on life forhogiað oððe forsceamiað þæt hy nellað hreowsunga don and heora gyltas bewepan witodlice hy scylon hreowsian and wepan on hellewitum þær heo ne magon nane mildheortnesse geearnian 
68.13.43: be þære stowe se hælend cwæð on þam godspelle 
68.13.44: ibi erit fletus et stridor dentium 
68.13.45: þæt is on urum geþeode 
68.13.46: þær bið eagena wop and toða gristbitung 
68.13.47: and þær nan oðer þing ne bið gesewen ne gehyred butan edwit and onrop and bryne and cyle and þurst and hunger and ealra yrmða swa fela swa nan man ne mæg oðrum asæcgan þe deofle gegearwode synt and his geferum 
68.13.48: þæt synd þa þe his larum her on life fyligeað and him to ælcum unrihte gelæstað 

68.13.49: men ða leofestan us is swiðe miclum to gewarnigenne wið þone ormætan brogan þæra ungeendodlicra hellewita 
68.13.50: and we sceolon mid micelre dædbote wið urne drihten þingian þæt we þa witu forbugan moten and to þam ecean life becuman 
68.13.51: nu þencð mænig man on his mode þonne he þis gehyrð 
68.13.52: hwi sceal ic don micle dædbote 
68.13.53: ic næbbe nænne healicne gylt gedonne 
68.13.54: ac ne cweðe nan man þis forðy þe nan man ne bið swiðor bepæht þonne se ðe hine sylfne selestne teleð 
68.13.55: and eac witan þæt we gyltas wyrcað dæghwamlice na þæt an mid idelum dædum ac eac mid idelum spræcum 
68.13.56: þonne se hælend be ðam cwæð on þam godspelle 
68.13.57: omne otiosum uerbum quod locuti fuerint homines reddent rattionem de eo in die iudicii 
68.13.58: ðæt is on urum geþeode 
68.13.59: be ælcum idelum worde þe men gesprecað heo scylon ageldan gescead on domesdæg 
68.13.60: mid þære dædbote man sceal lufian halige wæccan 
68.13.61: forðam þe þa wæstmas þe of þære wæccan cumað ahebbað to heofona rice þæne þe hy lufiað 
68.13.62: is eac mannum gehwylcum to witanne þæt þæs mannes wæcce þe wacað for his oferfylle and for oferdrence and for unrihtum geþancum and unnyttum spræcum and eac for manegum oðrum unrihtum weorcum nis to nanre wæccan geteald 
68.13.63: ac heo is geteald to deofles wurce 
68.13.64: forðam þe se deofol ne slæpð næfre ac a bið waciende and syrwiende hu he mancyn mæge beswican 

68.13.65: us is micel þearf þæt we lufian þa wæccan þe us þearflic sy 
68.13.66: þæt is þæt we gode þeowian mid halgum gebedum and georne wið hine þingian 
68.13.67: swa se apostol be þam cweð 
68.13.68: circuit querens quem deuoret 
68.13.69: he cwæð þæt he a beo farende and secende hwæne he forswelge 
68.13.70: ac us gedafenað þæt we wacien swa isaias se witega cwæð 
68.13.71: drihten on niht wacað min gast to ðe forðam þe þine bebodu synt leoht ofer eorðan 
68.13.72: and ealswa dauid cwæð 
68.13.73: he cwæð media nocte surgebam ad confitendum tibi super iudicia iustitiæ tuæ 
68.13.74: ðæt is on urum geþeode 
68.13.75: drihten ic aras to midre nihte to andettenne þe þinre rihtwisnessum domum 
68.13.76: þanan myngað se hælend on þam godspelle his leorningcnihtas to wacienne and þus cwæð 
68.13.77: beati serui illi quos cum uenerit dominus inuenerit uigilantes 
68.13.78: he cwæð eadige synt þa ðeowas þe heora drihten heo waciende gemet þonne he cymð 
68.13.79: forðam þe he gesett ofer ealle his god 
68.13.80: þæt is ofer ealle neorxnawanges gefean 
68.13.81: and he cwæð eft on oðre stowe 
68.13.82: uigilate ergo quia nescitis in qua hora dominus uester uenturus sit 
68.13.83: ðæt is on urum geþeode 
68.13.84: waciað forðam þe ge nytan on hwylcere tide eower drihten cymð 
68.13.85: hwæðer þe on æfen þe on middeniht þe on hancrede þe on dægred 
68.13.86: þe læste he eow slæpende gemete þonne he cymð 

68.13.87: ðonne is us mid þisse wæccan swiðe to smeagenne and to leornianne ymbe ures drihtnes bebodu and gelomlice to biddenne 
68.13.88: forðam sanctus paulus se apostol cwæð þæt þæt singale gebed miclum fremode mid gode 
68.13.89: swa hwylc man swa wile symble mid gode wunian he sceal gelomlice hine gebiddan and gelomlice godes æ smeagean 
68.13.90: and se ðe rædan cunne he ræde 
68.13.91: oððe singan cunne he singe 
68.13.92: se ðe nane cunne he hlyste þam rædendan and þam singendum 
68.13.93: hwæt we gehyrað þæt þa unrihtwisan gitseras and reaferas gind worulde smealice acsiað 
68.13.94: and eac heora sceattas syllað wið þam þe heo man to gewisige hwanon hy magon hyra geteorigendlican goldhord geeacnian 
68.13.95: and þonne hy his mæst gegaderad habbað þonne scylon hy hit þurh sum ungelimp þysses lifes eal forlætan 
68.13.96: and hy his of þysum life nan þing mare mid him ne lædað butan þa synna and hym sylfum ece geniðerunga 
68.13.97: ðonne is us swyðe mycel þearf þæt we gelomlice smeagean and leornian hu we magon ures drihtnes bebodu rihtust gehealdan and us to him selest gebiddan 
68.13.98: forðam þe we magon þurh þæt us gegaderian þone ungeteorigendlican goldhord and þa ecan blisse mid gode and mid eallum his halgum 

68.13.99: men ða leofestan we sceolon eac mid þysum oðrum godum dædum swiðe georne fæsten lufian and huruþinga on þas halgan tid 
68.13.100: forðam þe hit adilegað þa unþeawas and hit oferswið ealle deofles costnunga 
68.13.101: swa hieronimus be ðam cweð 
68.13.102: he cweð þæt þæt fæsten aclænsige þone lichaman and hit gemidlað þa leahtras and hit awecð þa halgan mægnu 
68.13.103: augustinus cweð þæt þa fæstenu mid oðrum godum dædum synd swiðe strange flan ongean deofles costnunga and hi man swiðe hraðe ofercymð mid þære forhæfednesse 
68.13.104: and þæt is to witanne þæt þa fæstenu mid oðrum godum dædum synt gode swiðe andfengce 
68.13.105: and þæt fulfremede fæsten þæt gedon bið mid ælmesdædum and mid gebedum færð to heofenum and becymð to godes þrymsetle 

68.13.106: we willað eac þæt ge gehyran hwylce mægnu seo ælmesse hæfð and hwæt man þærmid geearnian mæg 
68.13.107: ærest heo geecð þa andweardan god and heo gegearwað ðæra synna forgifnesse 
68.13.108: and heo gemænigfealt þæs mannes gear and heo gewelegað his mod 
68.13.109: and heo tobret his gemære and heo aclænsað ealle his gyltas 
68.13.110: and heo alyseð hine fram deaðe and fram ecum witum and heo ascyreð fram deoflum and heo geþeot hine to engla werode 

68.13.111: seo ælmesse is eac þreora cynna 
68.13.112: an is lichamlic þæt man þam þearfendan sylle þæt þæt man to gode mæge 
68.13.113: and þa twa synt gastlice 
68.13.114: oðer is þæt man forgife þam þe him wið gegylt hæfð 
68.13.115: oðer þæt man þone unwisan and þone dweligendan þreage and hine to rihtum wege gecyrre 
68.13.116: gif we þonne þas six mægnu gehealdað and heo geornlice lufiað þonne wunað god mid us and we mid him 
68.13.117: na þæt an on ðysum andweardan life ac eac on þam toweardan 
68.13.118: þær ne bið nan wiðerwinna ne nan gedrefednesse ne nan unrotnes 
68.13.119: ac þær habbað ealle halige fulfremede lufe and fulfremedne willan mid fæder and mid suna and mid halgum gaste a to worulde amen 

