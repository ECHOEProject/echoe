feria ii in letania maiore 

38.35.1: men ða leofestan us gedafenað ærest þæt we gemunen and gereccan be gode ælmihtigum þe geworhte heofonas and eorðan and ealle gesceafta 
38.35.2: on þone we sceolon gelyfan þrynlicne on hadum and anlicne on spede 
38.35.3: oþer is soðlice se had ælmihtiges fæder oðer is ælmihtiges suna oðer is ælmihtiges haliges gastes and þeahhwæðere we sceolon andettan anne god on mægenþrymme and on mihte and on godcundnysse 
38.35.4: forðan se fæder is ece god and se sunu is ece god and se halga gast is ece god 
38.35.5: ealle þry se fæder and se sunu and se halga gast wæron æfre efenece and æfre beoð 
38.35.6: and hi þry an god syndon fram þam and þurh þæne and on ðam syndon geworhte ealle þa þing þe gesewene syndon and ealle þa ðe ungesewene syndon 
38.35.7: þa ne mæg nan eorðlic mann ealle asecgan 

38.35.8: ærest on frymðe he geworhte heofonas and eorðan and sæ and ealle þa þing þe on him syndon and ealle þa englas þe on heofonum syndon and ealle þa ðe of englum to deoflum forsceapene wurdon 
38.35.9: ealle he hi of him sylfum mid his oroðe ut ableow and þone þe he foremærestne hæfde gesceapene ofer ealle þa oðre englas þe lucifer wæs haten þæt is on ure geþeode leohtberend gereht 
38.35.10: ac eft þa he hine sylfne his scippende gelicne don wolde and him þrymsetl on norðdæle heofona rices getimbrian wolde him se ræd ne geðeag ac werð swyðe biterlice forgolden him sylfan 
38.35.11: and eallum þam ðe æt þam ræde mid him wæron and him æfter besawon ealle hi wurdon of englum to deoflum forsceapene and on helle besceofene 
38.35.12: þær hi a on ecnysse witu þoliað forþam ðe hi forhogedon heora scippend ælmihtigne god 
38.35.13: syððan he geworhte of eorðan lame þone ærestan man þone he be naman adam genemde and him on bebleow liflicne gast 
38.35.14: and him ealle eorðan gesceafta on geweald sealde and sæfixas þæt hi him hyrsumian sceoldon 
38.35.15: and he him eallum naman gesceop ægðer ge nytenum ge fugelum ge fixum and hi ealle gyt be þam naman fram eallum mannum synt genemnede þe him adam æt frymðe gesceop 
38.35.16: and drihten ælmihtig of adames wynstran sidan genam þæt ribb þe he þæt wif of geworhte þe eua hatte 
38.35.17: of þam twam þurh godes mihte is ealles middaneardes cnosl fram cumen 
38.35.18: and him god forgeaf þæt hi ealles geweald agan moston þe on eorðan wære butan anes treowes blæda þæt is genemned lifes treow and we hit nemnað fictreow 
38.35.19: þæt treow is onmiddan neorxnawange 
38.35.20: be þam treowe crist sylf forewarnode ægðer ge adam ge euan and him bam sæde þæt swa hwilcum dæge swa hi þæs treowes blæda æton hi sceoldon forwurðan and hi eac swa dydon 
38.35.21: ac þa se deofol geseah and wiste þæt him god swa micel forgyfen hæfde and he sylf beswicen wæs 
38.35.22: and þa ðe mid him of heofonum feollon þa þohte he to beswicenne hi eallswa he sylf beswicen wæs gehwyrfde hine sylfne þa on anre næddran hiwe and hi butu beswac and forlærde 
38.35.23: sæde him þæt on swa hwilcum dæge swa hi þæs treowes blæda æton þæt hi wæron syððan þam gelice þe hi geworhte 
38.35.24: ac hit him wearð biterlice forgolden on heora life ge eac æfter ægðer ge him ge eallum mancynne þe him fram com oð ures drihtnes tocyme 
38.35.25: nigon hund wintra and þrittig wintra adam leofode on þisre worulde on geswince and on yrmðe and syððan to helle for and þær grimme witu þolode fif þusend wintra and twa hund wintra and eahta and twentig wintra 
38.35.26: men ða leofestan us is nu forði micel oferþearf nu we þus þurh godes mihte ealle ætgædere gelogude syndon þæt we gecyrren of yfele to gode and gehyren mid eallum eaðmettum godcunde lare and þære georne filigen 
38.35.27: and us æt gode and æt eallum his halgum mihta biddan þy læs us deoflo æfter urum forðsiðe ongean wurpon þæt we oft ætgædere wæron and us beforan halige lara gehyrdon rædan and we na þy beteran wæron ac þe mettran 
38.35.28: ac uton us nu wendan men ða leofestan to beterum þingum and forlætan ealle yfele þing and don god swa forð swa we fyrmest magon and to gode þæs georne geearnian and to eallum his halgum 

38.35.29: us is georne to witanne and to gehlystenne for hwilcum þingum þeos andwyrde tid ys us geset to healdene and barefote to gangene þus on geares fyrste þas þry dagas 
38.35.30: se feorða is drihtne sylfum for his mæran upstige of eorðan to heofonum gehalgod 
38.35.31: and mid hwilcum þingum we hi healdan sceolon us is georne to witenne 

38.35.32: we hi sceolon healdan on micelre eadmodnysse and on micclum geþylde and on soðre lufe and on ealre clænnysse lichaman and sawle and on godum wæccum and nyttweorðum and on fæstenum and on halgum gebedum and on ælmysdædum and on ealre godnysse and on lufe godes and manna 
38.35.33: manegum halgum mannum syndon þas gangdagas wiðmetene ac us is lang þæt eall to gerecenne 

38.35.34: uton þeah us georne wið deofol scildan eallum tidum and us ongean his yfelan lara godes mildheortnysse biddan dæges and nihtes 
38.35.35: se deofol dæges and nihtes winð ongean us mid his geleafleaste uton we winnan ongean hine mid geleaffulnysse 
38.35.36: he winð mid ofermodignysse uton we ongean mid eadmodnysse 
38.35.37: he us gegearwað galnysse uton we ongean clænnysse 
38.35.38: he gegripð manfulnysse uton we ongean rihtwisnysse 
38.35.39: he us on bebringð yrsunge uton we filigan geþylde 
38.35.40: he us on asent gytsunge uton we began mildheortnysse 
38.35.41: he us myngað to gyfernysse uton we þærongean gehealdan forhæfednysse 
38.35.42: and æfre ongean his yfelan willan wyrcean we godes willan 

38.35.43: ealle we sceolon efstan to godes templum swa þa beon doð to heora hyfe to ðam þæt we magon getreowlice onbyrigan þa swetnysse þæs gastlican huniges of þam godcundum larum 

38.35.44: we gelyfað men ða leofesstan þæs þe we ræddon on halgum bocum þæt swa hwa swa on þissere andwyrdan tide cymð to godes temple and him þær his synna forgyfennysse bitt æt gode mid ealre heortan hyldo onbryordnysse and mid ealre eadmodnysse þæt him god þæra synna forgyfennysse sylle þe he ær on twelf monðum gedyde 
38.35.45: and hit is eac awriten þæt nan man hine ne sceal georwenan þæt him god gemiltsian nelle þeah he þusend þusend synna ongean his willan geworht hæbbe 
38.35.46: þeahhwæðere ne forgyfð he hi us buton we þe ricenor fram þam synnum gehwyrfon 

38.35.47: us syndon synderlice on þysum dagum forbodene þeah hi on ælcere tide forbodene syn þeah swiðest on þisere tide idele spræca and tæflunga and gebeorscipas 
38.35.48: and þæt him nan man blod ne forlæte ne ne geþristlæce ænig man ætes oððe wætes to onbyrgenne ær þære nigoðan tide and ær he mæssan gehyred hæbbe and barum fotum cristes bec and his rodetacna and oðre halige reliquias eadmodlice gegret hæbbe 
38.35.49: ælcum ge geongum ge ealdum þis fæsten is beboden þæt hi hit sceolon healice healdan and hit þe ma abrecan ne magon þe þæt lengtenfæsten 
38.35.50: wite gehwa swa he geornor sceal gode þeowian and healice fæstenu fæstan þæt þæs þe geornor deofol wile gebringan on ðam menn þæt he hit gehealdan ne mæg 
38.35.51: þy we beodað godes bebode and ealra his haligra þæt nan þæra cristenra manna þe þis gehyre him beforan rædan oððe elles hwar hit him gereccan ne geþristlæce he þis fæsten to abrecenne be þam þe he wille him for gode geborgen habban 

38.35.52: men ða leofestan uton gemunan þone cwyde þæs eadigan apostoles petres 
38.35.53: he cwæð se deofol us symble embeþwyrað 
38.35.54: uton georne gehealdan þis fæsten neah þam þe hit awriten is on halgum bocum þæt þa hit fæston þe þurh þæs witegan lare to gode gecyrdon se wæs haten ionas and þæt fæsten swa fæston swa he him wissode 
38.35.55: be þam is on bocum awriten þæt god þurh haligne gast hine het faran to sumere mære ceastre seo wæs niniue haten and þær sceolde bodian godes bebodu 
38.35.56: ac forðam þe þæt folc wæs awirged and æubræcon he him swiðe ondred and þyder faran ne dorste and forðam þe god wæs swiðe yrre þære ceasterleode 
38.35.57: þa wolde he forði godes bebodu forfleon ac him com to cyððe þæt he hi forfleon ne mihte 
38.35.58: he þeah on fleame wæs oð he to sæ becom and him scip gebohte and mid þam scipmannum him þohte ofer sæ to segelgenne 
38.35.59: ac he ne mihte swa he gemynt hæfde godes willan forfleon 

38.35.60: ac sona swa he wæs in agan on þæt scip þa geræste he hine on anum ende 
38.35.61: and þa sona swa þa men þe on þam scipe wæron ut on ðære sæs dypan gesegled hæfdon þa onsende god micelne ren and strangne wind and grimme ysta on þa sæ 
38.35.62: swa þæt þæt scip ne mihte naðor ne forð swymman ne underbæc for ungehyrsumnysse þæs witegan þe ionas wæs haten 
38.35.63: þa forðam ondredon þa scipmen him swiðe þearle 
38.35.64: hluton þa heom betweonon for hwilces heora gyltum him swa getimod wære 
38.35.65: and þa behluton hi hit sona to ionam þam witegan and he his nan þing nyste 
38.35.66: þa wundredon hi sona þæt se hlot ofer þone godes þegen gefeoll 
38.35.67: awrehton hine þa of slæpe and rehton hit him eall 
38.35.68: and he geþafode þæt hi hine wurpon ut on þa sæ and him fore gebædon 
38.35.69: god gegearwede þerrihtes ænne mycelne hwæl and he hine forswælh 
38.35.70: and he wæs on him þry dagas and þry niht 
38.35.71: and syððan eallswa hit god wolde seo sæ þone fisc ferede oðþæt he com to ðam ilcan eþle lande þe he ær on bodian sceolde and hine þær of him aspaw ofer þære sæ staðe 
38.35.72: and þa sona on þreora daga fyrste he þurhfor þa mæran and þa micclan burh 
38.35.73: and bodode on ðære godes bebodu swa þæt se cyning mid þære ceastreware on god gelyfde mid ealre heortan onbryrdnysse 
38.35.74: and he bebead þæt hi ealle fram þam yldestan oð ðone gingistan þreora daga fæsten healdan sceoldon 
38.35.75: and he aras of his cynesetle and him fram his cynereaf awearp and hyne mid hæran ymbscrydde and to gode georne clypode mid ealre þære burhware 
38.35.76: and he bebead ærest þæt ægðer ge þa menn ge ealle þa nytenu þe hi ahton sceoldon þry dagas and þreo niht on an fæstan and hi þa swa dydon 
38.35.77: and him þa god his mildheortnysse forgeaf and him fram þæt egslice fyr awænde þe ofer þa burh wæs on þam genipe hangiende 
38.35.78: þæt sceolde forniman ealle þa burhware and forbærnan binnan feowertigum dagum buton hi to gode gecyrran woldon 
38.35.79: ac hi dydon swa him to donne wæs gecyrdon to gode ælmihtigum and he him sona his mildheortnysse forgeaf 
38.35.80: swa he symle deð ælcum þæra þe he ongytt þæt him mid eallum mode to gecyrð 

38.35.81: eac we ræddon on halgum bocum þæt on sumere ceastre þe wæs uienna gehaten on þære wæs sum bisceop se wæs nemned mamertus 
38.35.82: be þam is awriten þæt þæt folc þe he bewiste wearð þearle mid færlicum deaðe fornumen 
38.35.83: and swa micel wearð seo untrumnyss and se færlica deað ofer eall þæt folc þe he bewiste þæt þa ðe oþre to eorðan bæron þæt sume hi feollon deade ofer þæs deadan byrgenne þe hi þonne birigdon 
38.35.84: and sume hamwearde be wege forðferdon swa þæt nan þæra þe oðerne to eorðan bær ham mid þam life ne com 
38.35.85: þa bæd se bisceop mamertus ealle þa bisceopas þe on ðam earde wæron mid wependre stefne þæt hi ealle and heora folc þry dagas fæston and bædon heora drihten þæt hi ealle alysde fram þam micclan and þam færlican deaðe 
38.35.86: and hi þa ealla swa dydon 
38.35.87: and gesetton þa heom betweonon þæt man a syððan sceolde þas þry gangdagas fullice healdan mid fæstenum and mid ælmyssylenum and mid ciricsocnum and mid eadmodlicum gange and mid reliquiasocnum and mid eallum godum weorcum 
38.35.88: and hi sona æt gode geearnodon ece hæle and þæs færlican deaðes afyrrednysse 

38.35.89: nu we habbað gehyred forhwi ðeos halige tid ærest beboden wæs to healdenne 
38.35.90: ne beode we nanum mannum nane niwe bebodu 
38.35.91: do gehwa swa him sylfum gebeorhlicost þince for gode gyf he þylcum bysenum and þylcum larum filian nelle 
38.35.92: georne we witon þæt gode licað swa man mare for his lufon to gode gedeð swa hit æfre us sylfum selre byð æiþer ge on ðison life and huru on þam towerdan 
38.35.93: god us gelæt on heofona rices gefean æfter urum forðsiðe gif we his willan her on worulde oð urne endedæg gewyrcað 
38.35.94: þær is ece med and þær is lif butan deaðe and geoguð butan ylde and leoht butan þystrum and gefea buton unrotnysse and sibb buton unþwærnysse and orsorhnyss buton deaðes ege to libbanne 
38.35.95: and þær is ece gesælignes mid fæder and mid þam suna and mid þam haligan gaste a buton ende amhnamen 

