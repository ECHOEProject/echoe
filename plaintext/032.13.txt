32.13.1: hec est dies quam fecit dominus exultemus et letemur mea 
32.13.2: men þa leofestan her sagað an þissum bocum ym ða miclan gewird þe to ðisse nihte wearð 
32.13.3: þæt ure drihten hælend crist on ðas niht gewearð þe nu toniht wæs þæt he of deaðe aras to midre nihte 
32.13.4: and he astahg niðer to helwarum to þan þæt he wolde þa helle bereafian and swa gedyde and þæt ealdordeoful oferswiðan and hit wearð him cuðlice ætiwed þæt he swa wolde gedon 
32.13.5: þæt dioful is geciged and nemned satanas 
32.13.6: þæt is ealdordeoful inwite 
32.13.7: and he rixað and wunað in helle nyþeweardre 
32.13.8: vre drehten astahg in ða helle to ðam þæt he wolde þa halga saula þanon generian 
32.13.9: hit sagað þæt þa comon manige men to hellegatum 
32.13.10: and þa men wæron atelice and swiðe laðlice gewordene 
32.13.11: and hit sagað þæt ða men wæron þære helle and ðara deofla geatweardas þæt hi woldon þa helle belucan wið uris drihtnes fore and wið his þydercyme 
32.13.12: her sægeð þæt hi wurdun hrædlice afyrhtede þa ure drihten com an þas niht to ðære hellegatum þæt ða loco burstun and niðer feollon ongean hine 
32.13.13: and he eode þa in ure drihten and bræc þa helle and nerede ða halgan sawla ðe an ðam wite ær lange sæton 
32.13.14: and hi wæron þa sprecende þa helware him betwunum and hi cwædon 
32.13.15: hwæt taliað we hwæt ðes cempa sie ðe in to us gæð 
32.13.16: taligað we hwæðere uss geatweardas slapen þa ðes fyhtling in to us eode 
32.13.17: oððe taligað we hwæðer he hæbbe his ware gesette wið usne ordfruma 
32.13.18: oððe he hine ofslegene and þurh þæt he in to us eode 
32.13.19: þæt dioful gewat of þisse helle feran to ðan þæt he iudas gelærde þæt hi crist on rodegealgan ahengon and he git ne com 
32.13.20: eala þæt he ne wat hwilc wæl him is gerenod in ðisse helle 
32.13.21: and he ða ure drihten astahg furður in þa helle mid his leohtes leoman oðþæt he geseah hwær adam sæt ure ealra fæder mid eallum his frumcynne 
32.13.22: and he adam wæs þa sprecende and cwæð 
32.13.23: hwæt taligað we hwæt þis leoht sie þe þus hædre scineð on ðas helle æfter þisse uneaðlican weorulde 
32.13.24: hi wæron ða sprecende þa helware him betweonum and hi cwædon 
32.13.25: hwæt is ðes scinenda and þes beorhta þe us hæfð mid his leohtes leoman 
32.13.26: yfele we sindon herin gebegane 
32.13.27: hwæt we nu wæron fægne þæt we us moston bediglan on ussum scræfum þæt he us ne swencte mid his mægnis nidbaðe 
32.13.28: hwæt we witon þæt næfre ær ne wæs nænig to þæs þristig þæt he lifigende in to us eode 
32.13.29: taligað we hwæþere he heonon hworfe butan usse wrace 
32.13.30: hwæt we witon þæt næfre ær in middangeard ðylic ne gesawun on ure hælo 
32.13.31: ne nefre ær þus wynsum leoht ne com on þis blindde setl ne an ðisne sweartan seaþ 
32.13.32: hwæt we gehyrað and geseoþ þæt ðeos arlease siniðþe is adumbud 
32.13.33: þæt is þeos hel and ðas wito blindigað swa hi ær ne dydon 
32.13.34: ne þas sawla ne sprancetað under ussum slagum 
32.13.35: ne hi ne bifigað ne ne forhtigað 
32.13.36: hwæt we gesioð þæt þes scinenda is to ðam hidercyme þæt he nereð þas saula 
32.13.37: he reafað þas helle ne wile he her wunian mid us on þissum wite 
32.13.38: and her sægeð eft þa þa helware þus reonodon þa þæt ordfremme folc and þæt geswencede werod adam and his cyn hi feollon to ures drihtnes foton and wependum wordum hi cwædon 
32.13.39: drihten genere us of ðissum witum þæt næfre diofulu ofer us ne seo æfter ðe 
32.13.40: ða se stranga wið þæne stranga geræsde þa ure drihten acom and þæt ealdordioful geband and træd under his fotum þæs diofules miht lytlode 
32.13.41: and ure drihten nam þa adam be his handa and teah hine up of þære helle and ealle ða halgan saula þe ðæron wæron 
32.13.42: and on ðæne dæg ðe nu todæg is micelne here he þara halegra saula he lædde mid him up of ðære helle and brohte to heofenum 
32.13.43: and gefylde þa setl mid þam saulum ðe lange ær weste stodon 
32.13.44: swiðe us is ðonne to geþencanne cwæð se writtere mine men ða leofestan þæt ure drihten hafað eft geþingod heder on þisne middangeard on forman easterniht to þan þæt he ealre þisse worulde ende gesetteð 
32.13.45: swa ure drihten silfe cwæð 
32.13.46: ic cyme and mina meda mid me bringe 
32.13.47: he siþað ure drihten on þisne middangeard mid micelre egesan cymeð 
32.13.48: sunne and monan þistriað and steorran feallað on eorðan 
32.13.49: and hefenas beoð gefealdene swa oðere bec 
32.13.50: and he sendeð þenne ure drihten his engelas feower 
32.13.51: and hi blawað feower byman æt feower sceatum þisses middangeardes 
32.13.52: þonne siþan þa byman geblawen habbað þæt næfre fis ne fugel ne wæter ne wilde dyor ne fyr ne ne fela wihta to þan wide þæs mannes lichaman ne todæleþ on þisse worulde on his eagan breohtme þonne bið þeos eorðe eft swa niwe swa hio wæs þy dæge þe hi god geworhte 
32.13.53: ðonne seo saul and se lichama byoð gegadrode 
32.13.54: and hi arisað þonne up of þære eorðan and gað forð to þam dome 
32.13.55: and syðan þios eorðe forbyrneð mid eallum hire gestreonum and gemilt nyþer in helle 
32.13.56: and sit ure drihten on his heahsetle and he hafað his rode him an handa and hio lyhteð ofer ealne þisne middangeard 
32.13.57: and hio bið blode bestroden swa hio wæs þy dæge þe he on þrowode 
32.13.58: and þa wunda byoð swa opena and swa nywe swa hi wæron þy dæge þe he iudas an his lichaman geworhte 
32.13.59: fyr byrneð beforan drihtenes heahsetle and eall manna cyn sceal byrnan on þam fyre ær hi to ðam dome gangen þæt hi sin þe beortran and þe clænran beforan cristes eagena gesyhðe 
32.13.60: ond þonne godes engelas arædað ælces mannes worc swa god swa yfel swa hi ær gewyrht habbað 
32.13.61: hi standað þa men æt þam dome þe him her nu ða ne hirað ne his larae ne gimað 
32.13.62: hi bioð swiðe heofiende and wepende and hira weorðung þær ne bið þe mare þe her on worulde þæs mætestan þeowes 
32.13.63: þa deman and ða ealdormen þe nu earmra manna æhta nidinga nimað and gegripað hi sworettaþ and hate eþiað and fnæstniað 
32.13.64: and hi swætað blode and him þær ne bið nænig clænnis seald ne ræst 
32.13.65: ðæt la bið se bitera dæg and se stranga dæg 
32.13.66: þæt la bið bealluis dæg and biman dæg cyrmes dæg and cerfulnesse dæg 
32.13.67: þæt la bið nearonesse dæg and earfoðnysse dæg 
32.13.68: and ðæt la bið se bifienda domesdæg eallum mannum to gebidanne 
32.13.69: hi gað þonne ða godes engelas and asceadað þa gedefan saula fram þam synfulum 
32.13.70: and hi settað gode on þa swiðran healfe and þa synfulan on þa winstran healfe 
32.13.71: and he hwyrfþ hine þonne on þa wynstran ure drihten and he bið þonne sprecende to eallum þam synfullum mannum efne swa he to anum men cweðe and sprece and he cwæð 
32.13.72: eala þu man hwæt ic ðe geworhte minum handum þæt þu wære me sylfum to anlicnysse 
32.13.73: ic þe gestaðolode on neorsnawanges wuldure þa ðu mine ðam leoflican bebodu forhogodest and þu hyrdest io swicendum swiðor þonne þæt gescope 
32.13.74: an þane folgað þu forworhtest þe ic þe ansende and awearp of ðam wuldre to deaþe 
32.13.75: ða ic me geeaðmedde to þam þæt ic gesohte fæmnan lichaman innoð 
32.13.76: and ic wæs geboren þurh menisc gebyrd for þe 
32.13.77: and cildlica sceama ic geþafode 
32.13.78: and eal menisc sar ic ðrowode 
32.13.79: and ic geþafode þæt me man mid bradum handum slogh on min nebb and ful spatl man spau on min neb 
32.13.80: and ecced and geallan ic birigde 
32.13.81: and me man swang mid swipan 
32.13.82: and þyrnenne helm man sette on min heafod 
32.13.83: and ic let mine sidun þurhþyrlian þær ic þe of deaþe nerede 
32.13.84: loca nu and geseoh þara wunda swaðe and þara nægla dolh þe min lichama wæs mid þurhdrifen 
32.13.85: eal þas sar ic geðrowode for ðe þær ic tilode þæt þu an hefenum rixsode 
32.13.86: forhwan la man ferlur þu þis eall ðe ic for ðe geþrowode and færhwan feng þu unðanc 
32.13.87: hwa wat þa semniga 
32.13.88: ic nu leng be minum deaðe ne sprece 
32.13.89: agif me þin lif forþan ic min lif fær ðe sealde 
32.13.90: forhwan besmite þu me mid þinum synnum and þæt templ þe ic me sylfum gehalgode 
32.13.91: þa sealdest þu diofolle hus þær ic me restan þohte 
32.13.92: farhwan bescridest þu ðe nu todæg heofona rices gefean 
32.13.93: me wæs sio rod þinra synna micele hefigra þonne me wære sio rod þe ic on acweald wæs 
32.13.94: ic cweðe nu to eow gewitað ge awirgede fram me in þæt ecce fyr 
32.13.95: and ic eow betyne todæg heofona rices duru togeanes swa ge betyndon eowra dura togenes þearfum ða mine naman to eow cigdon 
32.13.96: nelle ic gehiran todæg eowre stefne þe ma ðe ge woldon gehiran þæs earman stefne 
32.13.97: hi foð þonne þa deoflo to ðam saulum and lædaþ hi to helle 
32.13.98: ðonne arist sancta maria and hio gæð forð and hio annihð to ussum hælende 
32.13.99: and hio bideþ þæt he hire forgife þane ðriddan dæl þæs forworhtan weredes 
32.13.100: and he alifeð hire 
32.13.101: and hio gæð þonne and ascætð þane þriddan dæl þara saula and geset gode on þa swiðran healfe 
32.13.102: þonne arist sanctus michael and he gæð forð and he nihð to ussum hælende 
32.13.103: and he bid þæt he him forgife þone ðriddan dæl þæs forwyrhtan weredes 
32.13.104: and he alifeð him 
32.13.105: and he gæð þonne and scætð þane þriddan dæl þæra saula geset gode on swiðran hand 
32.13.106: ðonne arist sanctus petrus and he gæð forð and he nihð to ussum drihtne 
32.13.107: and he bit þæt he him forgyfe þane þriddan dæl þæs forwyrhtan weredes 
32.13.108: and he alyfeð him 
32.13.109: and he gæð þonne and ascætð þæne þriddan dæl ðara saula and geset gode on ða swiðran healfe 
32.13.110: and nimað þanne þa deofolo ða lafe and lædaþ to helle 
32.13.111: and he gæð þonne æfter sanctus petrus and belicþ þa helle and wyrpð þa cæge on þone grund þa næfre siððan gode an geminde ne cumað 
32.13.112: he wyrfð hine ðanne ure drihten on þa swiðran healfe to ðam gedefum mannum and he cwið 
32.13.113: þa me hingrede þa sealde ge me mete 
32.13.114: þa me þirste ða sealde ge me drincan 
32.13.115: þa ic wæs nacod þa gyredi ge me 
32.13.116: þa ic wæs ælðiodig þa anfengon ge min 
32.13.117: þa ic wæs untrum þa fandode ge min 
32.13.118: and hi þonne cweðað 
32.13.119: drihten hwanne wæs þæt æfre þæt ðu þæs byhofodest 
32.13.120: and him þonne andswarað ure drihten and cwið 
32.13.121: þonne ge sealdon ðam earman þonne afeng ic þære ælmyssan 
32.13.122: and he ariseð ure drihten of ðam dome and he fereð þonne uppe to hefenum 
32.13.123: and ða ealle mid him ðe nu her an middangearde þæs rices girna and æfter earniað and ure drihtnes bebodu healdað 
32.13.124: and se drihten lifað and ricsaþ mid feder and mid suna and mid þam halgan gaste a worulda a woruld aa butan ænegum ende amen 

