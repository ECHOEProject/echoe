passio domini in ramis palmarum 

passio domini nostri ihesu christi secundum matheum 

48.23.1: men ða leofestan þis is ures drihtnes þrowung hælendes cristes æfter matheus gerecednysse 
48.23.2: he cwæð se hælend to his þegnum 
48.23.3: witað ge þæt æfter twegra daga fæce eastran geweorðað and mannes sunu bið geseald þæt he sy ahangen 
48.23.4: and þa wæron gegaderod þa witan on þone cafertun þæs ealdormannes se wæs gecwedon caiphas 
48.23.5: and hi þeaht dydon þæt hi woldon þone hælend beswican 
48.23.6: ac hi cwædon þæt hi noldon on ðam symbeldæge þe læs þæt folc onstyred wurde 
48.23.7: þa wæs se hælend on bethania on simones huse þæs licþroweres 
48.23.8: þa eode an wif to him and hæfde an elefæt mid swiðe deorwurðre smyringe and heo hit geat ofer his heafod 
48.23.9: þa gesawon þæt his þegnas and hi wæron swiþe yrre and hi cwædon hwæt þeos forspillednyss 
48.23.10: hwæt þis mihte beon wið feo beboht and þearfum dæled 
48.23.11: þa cwæð se hælend to heom to hwon yrsige ge wið þis wif soðlice god weorc heo wæs wyrcende on me 
48.23.12: þearfan ge habbað symle mid eow ac witodlice ne hæbbe ge me mid eow 
48.23.13: and þeos smyrung sceal beon mid minum lichaman on minre byrigenne 
48.23.14: and soðlice swa hwær swa þis godspel bið gebodon on eallum middanearde þær bið gesæd hire gemynd 
48.23.15: þa eode an of ðam twelf apostolum se wæs gecweden iudas scarioð 
48.23.16: and cwæð to ðam ealdormannum and to ðam witum 
48.23.17: hwæt wille ge me syllan and ic eow sylle þone hælend 
48.23.18: þa cwædon hi þæt hi him sealdon þrittig seolfersticca 
48.23.19: and he ða þohte forð hu he hine beswican mihte 
48.23.20: þa cwædon þa þegnas to ðam hælende hwær wilt ðu þæt we gegearwian þe þas eastran 
48.23.21: þa cwæð se hælend gað in ðas ceastre to ðam men and sæcgað him þæt ic wille wyrcan þas eastran mid him mid minum þegnum 
48.23.22: þa dydon þa þegnas swa him se hælend bebead and gegearwodon him þær þa eastran 
48.23.23: þa soðlice wæs geworden on æfen þæt se hælend sæt æt his gereordum 
48.23.24: and him to cwæð soðlice ic eow sæcge þæt eower an me is belæwende to deaðe 
48.23.25: þa wurdon hi ealle swiðe geunrotsode and hira ælc cwæð cwyst þu eom ic hit drihten 
48.23.26: he him andswarode and cwæð se ðe his hand deð on minne disc se me seleð 
48.23.27: and witodlice hit gegæð be him swa swa hit awriten is soðlice wa ðam men þe ðurh hine mannes sunu bið geseald betere him wære þæt he næfre man acenned ne wære 
48.23.28: þa andswarode him iudas þe hine sealde and cwæð cwist ðu eom ic hit drihten 
48.23.29: þa cwæð se hælend þæt ðu cwæde 
48.23.30: þa onfeng se hælend hlafe and hine bletsode and bræc and sealde his þegnum and cwæð to heom onfoð þis and þicgað þis is min lichama 
48.23.31: and he onfeng calice and hine bletsode and gode þances dyde and sealde his þegnum and cwæ ð drincað of ðisum ealle 
48.23.32: soðlice þis is min blod to ðære niwan æ gecyðnysse þæt for mannum bið agoten on forgifnysse synna 
48.23.33: soðlice ic eow sæcge ne drince ic heononforð of ðis wincynne ær on ðam dæge þe ic eft drince mid eow niwe win on mines fæder rice 
48.23.34: and þa mid lofsange acwedenum heo eodon on ða dune oliueti 
48.23.35: and þa cwæð se hælend to him ealle ge me æswice geræfniað on þisse nihte swa hit awriten is swilce man ofslea þone hyrde þonne beoð þa sceap to scacene 
48.23.36: and æfter ðam þe ic arise ic eow to cume in galilea þære mægðe 
48.23.37: þa cwæð petrus to him þeah þe hi ðe ealle swicen næfre ic ðe ne swice 
48.23.38: þa cwæð se hælend to him soð is þæt ic sæcge þæt on ðisse nihte ær ðan se hana singað þriwa þu me wiðsacast 
48.23.39: þa cwæð petrus ær ðan ic swelte mid þe ær ic þe swice 
48.23.40: gelice and ealle þa þegnas þæt ilce cwædon 
48.23.41: þa com se hælend mid heom on ðone tun se is gecwedon gezamani 
48.23.42: þa cwæð he to his þegnum sittað her oðþæt ic gange þider and ic me þær gebidde 
48.23.43: and hi wæron swiðe geunrotsode 
48.23.44: þa cwæð se hælend to heom unrot is min sawul of deað onbidað her and waciað mid me 
48.23.45: and he eode and hine gebæd 
48.23.46: and com eft to his þegnum and gemette hi slepende and cwæð to petre hwi ne mihton ge ane tid wacian mid me 
48.23.47: waciað and gebiddaþ eow þæt ge ne gangan on costunga witodlice fus is se gast ac min flæsc is untrum 
48.23.48: and eft he eode and hine gebæd 
48.23.49: and com eft and gemette hi slæpende and heora eagan wæron swiðe gehefegode 
48.23.50: and he þa þriddan siðe eode and hine gebæd 
48.23.51: and þa com eft to his þegnum and cwæð slæpe ge nu eallinga and restað eow 
48.23.52: nu togenealæceð seo tid þæt mannes sunu bið geseald on synfulra handa 
48.23.53: arisað and gangan we nu 
48.23.54: togenealæceð se ðe me selleð 
48.23.55: þa com iudas se ðe hine sealde and mid him com micel mænigo mid sweordum and mid stængum fram ðam ealdormannum asænde 
48.23.56: þa cwæð iudas scarioð swa hwilcne swa ic cysse nimað ðæne 
48.23.57: and sona he eode to ðam hælende and cwæð wes þu hal lareow and hine cyste 
48.23.58: þa cwæð se hælend to him þu freond to hwan come ðu 
48.23.59: hi ða eodon to ðam hælende and hine bundon 
48.23.60: þa petrus ut abrægd his sweord and sloh malchus ðone þeow and his an eare of asloh 
48.23.61: þa cwæð se hælend to him gecyr þin swurd on his scæðe soðlice ealle ða þe onfoð sweord mid sweorde hi forwurðað 
48.23.62: ac wenst þu þæt ic ne mihte biddan minne fæder þæt he me gegearwode ma ðonne twelf þusenda weroda engla on fultum to gefeohte 
48.23.63: þa cwæð se hælend to ðam mænigum nu ge comon mid swurdum and mid stengum and me gegripon and dæghwomlice ic mid eow sæt and lærde eow on minum temple and ge me ne namon 
48.23.64: ac soðlice þis is eall geworden þætte wæron gefellede þa gewritu þæra witegena 
48.23.65: þa þegnas ða ealle forleton þone hælend and him fram flugon 
48.23.66: and hi ða læddon þone hælend gebundene to caiphan þam ealdormen and þam witum 
48.23.67: petrus wæs feorran fyligende oð ðone cafertun and þær æt ðam gate gesæt mid ðam þegnum þæt he wolde þone ænde gesion 
48.23.68: and hi ða sohton ealle lease cyðnysse ongean þone hælend þæt hi hine to deaðe gesealdon 
48.23.69: and þær mænige lease cyðeres to eodon 
48.23.70: þa æt nextan comon þær twegen lease cyðeras 
48.23.71: and cwædon þes cwæð ic mæg towurpan godes tempel and efter þreo daga fæce eft getimbrian 
48.23.72: þa aras se ealdor þæra sacerda and cwæð to him ic þe halsige þurh god þone lifigendan þæt ðu sæcge us gif þu sy crist godes sunu þæs lifigendes 
48.23.73: þa cwæð se hælend to him þæt þu cwæde soðlice ic sæcge eow heononforð þæt ge geseoð mannes sunu sittende on þam swiðran healfe godes mægenes and cumende mid wolcnum on heofonas 
48.23.74: þa sona se ealdorman slat his hrægl and þus cwæð he yfelsacode hwæt beþurfon we nu ofer þis leasra cyðera nu we gehyrdon his yfelsacunga 
48.23.75: ac hwæt is eow geðuht be ðam 
48.23.76: þa andswaredon hi ealle and cwædon deaðes he his scyldig 
48.23.77: þa spætton hi on his ansyne and mid fystum hine swungon sume mid bradum handum on his neb slogon 
48.23.78: and cwædon sæge us þu crist hwilc is se ðe þa sloh 
48.23.79: and petrus sæt þærute on þam cafertune and þa eode to him an mennen and cwæð come þu mid ðam galileiscan hælende 
48.23.80: and he wiðsoc beforan him eallum and cwæð nat ic hwæt þu mænest 
48.23.81: þa eode þær oþer mennen to ðære dure and cwæð to ðam þe þærute wæron þes wæs mid þam nazareniscan hælende 
48.23.82: and eft he wiðsoc mid aðswara and cwæð þæt he ne cuþe ðone man 
48.23.83: and æfter lytlum fæce þa ðe þær stodon hi cwædon to petre soðlice ðu come mid ðam hælende þin spræc þe swutelað 
48.23.84: and he ða gyt ætsoc mid aðsweringe and cwæð þæt he ne cuðe þone man and þa sona se hana creow 
48.23.85: þa wæs petrus swiðe gemyndig þæs wordes þe se hælend cwæð ær ðan se hana singe þriwa þu me wiðsacest 
48.23.86: and he ða ut eode and ongan wepan swiþe biterlice 
48.23.87: and þa on ærnemærigen hi worhton geþeaht ongean þæne hælend þæt hi hine to deaðe gesealdon 
48.23.88: and hi hine þa læddon gebundenne to ðam pontiscan pilate þam gerefan 
48.23.89: þa geseah iudas se ðe hine sealde þæt he wæs fordemed þa wolde he don dædbote and gebrohte ða þrittig seolfersticca þam ealdormannum 
48.23.90: and cwæð ic syngode þa ic sealde þæt rihtwisa blod 
48.23.91: and hi cwædon hwæt wilt þu us þæt witen 
48.23.92: and hi þa awurpon þa seolfersticca and he þa ut eode and hine sylfne on grine aheng 
48.23.93: and þa ealdormen þa cwædon nis na þis feoh alyfed to donne on ure madmcyste forðan hit is blodes wurð 
48.23.94: þa worhton hi geþeaht and gebohton mid an land heora tigelwyrhtum 
48.23.95: þæt land is gecweden acheldemah forðan ðe hit is blodes land oð ðisne andweardan dæg 
48.23.96: þa wæs gefylled þæt ær wæs gecwæden þurh hieremiam ðone witegan þæt he sceolde beon geboht mid þrittigum seolfersticcum þæt ær wæs gewitegod fram israhela bearnum 
48.23.97: þa stod se hælend beforan þam gerefan and he cwæð to him eart þu cyning iudea 
48.23.98: þa cwæð to him se hælend þæt ðu cwyst 
48.23.99: and he wæs gewreged fram þam ealdormannum and þam witum 
48.23.100: þa cwæð to him pilatus ne gehyrst ðu hu fela ongean ðe sæcgað þas cyðnysse 
48.23.101: and þu him ne andswarast mid ænigum worde 
48.23.102: þa sceolde se gerefa on þam simbeldæge forlætan þam folce ænne gebundenne repling swilcne hi sylfe woldon 
48.23.103: þa wæs þær an mære ræpling se wæs gecweden barrabban 
48.23.104: þa cwæð pilatus to ðam folce hwæþerne wille ge þæt ic eow forlæte þe þone hælend se is gecweden crist þe barrabban 
48.23.105: þa bædon hi ealle barrabban and þone hælend forspilldon 
48.23.106: þa gyt cwæð se gerefa hwæðerne wille ge þæt ic eow forlæte of ðam twam þa cwædon hi ealle barrabban 
48.23.107: þa cwæð pilatus ac hwæt do ic be þam hælende se is gecweden crist þa cwædon hi ealle si he ahangen 
48.23.108: ða cwæð se gerefa to heom hwæt dyde he yfeles hi þi ma clepodon ealle and cwædon sy he ahangen 
48.23.109: þa onfeng he wætere and þwoh his handa and cwæð beforan ðam folce swa unscyldig ic wille beon þises rihtwisan blodes swa min hand is þises wæteres 
48.23.110: þa andswarode him eall þæt folc and cwædon sy his blod fah ofer us and ofer ealle ure bearn 
48.23.111: þa forlet he him to barrabban and þone hælend hi swungon and sealdon þæt he wære ahangen 
48.23.112: þa ða witon þæs gerefan onfengon þone hælend on ðam domerne and hi gesamnodon to him ealne þone þreat 
48.23.113: þa ongyredon hi hine þy sciccelse 
48.23.114: and sealdon him awundenne beah of ðornum and setton ofer his heafod on bismer 
48.23.115: and his swiðran sidan gewundedon and his fet and his handa mid næglum þurhdrifon 
48.23.116: and hi bigdon heora cneowu beforan him and cwædon on bismer wes þu hal cyning iudea 
48.23.117: and æfter þan hi ongyredon hine þy sciccelse and hine gegeredon his agenum hrægle and gelæddon hine þæt hi hine ahengon 
48.23.118: þa gemetton hi ænne cireneiscan mannan se wæs on naman simon and hi hine nyddon þæt he nam ða rode and he hi bær to þære stowe seo is gecweden cwealmstow and heafodbollan stow 
48.23.119: and hi sealdon him win drincan wiþ geallan gemænged and þa ða he hit byrigde þa nolde he drincan 
48.23.120: þa he ahangen wæs þa wæs se cwide gefylled þe wæs þurh þa witegan gecweden diuiserunt sibi uestimenta mea et super uestem meam miserunt sortem 
48.23.121: hi todældon him mine reaf and ofer min rægl hi sændon hlyt 
48.23.122: and hi þær sæton and hine heoldon 
48.23.123: and setton ofer his heafod on bismer þis is cyning iudea 
48.23.124: and hi ða ahengon mid him twegen sceaðan oðerne on þa swiðran healfe oðerne on ða wynstran healfe 
48.23.125: and þa forðbigferendon hi yfelsacodon on hine and hrysedon heora heofod 
48.23.126: and cwædon uah ær ðu towurpe godes templ and æfter þreora daga fæce eft getimbrian gif ðu sy godes sunu hæl þe sylfne and astig of þisse rode and we gelefað on þe 
48.23.127: and gelice hi on bismer cwædon 
48.23.128: manige oðre he hale gedyde and hine sylfne he ne mæg gehælen 
48.23.129: gif ðu se cyning iudea astih nu of þisse rode 
48.23.130: þa cwæð se hælend soðlice ic eom godes sunu 
48.23.131: eac swilce ða sceaðan þe mid him hangedon him oðwiton þæt he wæs gecweden crist and wæs on rode gesewen 
48.23.132: þa fram þære sixtan tida þystro gewordene wæron ofer ealle eorðan oð ða nontida þa to þam yferan none 
48.23.133: þa clepode se hælend mid micelre stemne and cwæð heli heli lema zabthani hoc est deus meus deus meus utquid me dereliquisti 
48.23.134: he cwæð min god min god to hwi forlete ðu me 
48.23.135: þa cwædon ða þær stodon and þæt gehyrdon nu he clypað heliam þæt he cume and hine alyse 
48.23.136: þa eode an and nam an fæt and fylde mid ecede and bead him to drincenne 
48.23.137: þa oðre cwædon læt þæt we geseon hwæðer her cume helias nu and hine alyse 
48.23.138: se hælend þa clypode oðre siðe micelre stefne and onsænde his gast 
48.23.139: and þa þæt templ wearð todæled on twa and seo eorðe wearð aræfnod and se stan tofleah 
48.23.140: and þa lichaman arison þæra haligra sawla 
48.23.141: and seo mænigo haligra þe ær slepon þa arison and heo eodon syððan hi arison geond ealle þa halgan ceastre 
48.23.142: and þa se hundredes ealdorman and ealle þa ðe mid him wæron þætte hi beheoldon þone hælend þa hi gesawon ða eorðbifunge hi heom ondredon swiðlice and cwædon soðlice þæt is godes sunu 
48.23.143: þa wæs ðara wifa fele þe on ðone hælend gelyfdon feor ðanon of galileam 
48.23.144: þæt wæs maria magdalene and maria seo iacobisce and iosepes modor and zebedeus suna modor 
48.23.145: þa wæs æfen geworden and com se welega man of abarimathiam þære ceastre se wæs gecweden ioseph and he wæs þæs hælendes þegna 
48.23.146: þa eode he to pilate þam gerefan and hine bæd þæt he moste onfon þæs hælendes lichaman and he hine him sona ageaf 
48.23.147: and hi ða sona to ðære rode becomon and heo him sona to aleat and hi þær onfengon þæs hælendes lichaman and hine bewunden on sinde on ðam clænostan and on mærostan hrægle þe on middanearde gewurde 
48.23.148: and hi asetton hine on þam byrgenne þe wæs gecorfen on ðam beorhtan stane 
48.23.149: and ðær wæs maria magdalene and seo oðer maria and sæton ofer ða byrgenne 
48.23.150: and þa soðlice on ðone oðerne dæg æfter lytlum fæce ða comon þa ealdormen and þa witan of farisea to pilate 
48.23.151: and cwædon hlaford we oncnawað nu þæt se swica cwæð to us þæt hy þy þriddan dæge of deaðe arise 
48.23.152: þa cwæð he on eornoste gað to and ealdað þa byrgenne oð ðone þriddan dæg þæt nane strange ne cuman his þegna þæt hi hine stelen and þonne eft cweðen þæt he of deaðe arise 
48.23.153: and hi ða namon swiðe micelne stan and fortrendon þære byrgene duru and him þær ofer gesæton 
48.23.154: and hæfdon þæron gebroht þæs hælendes lichaman þe nu leofað and rixað mid fæder and mid sunu and mid ðam halgum gaste a in ealra worulda woruld soðlice buton ende amen 

