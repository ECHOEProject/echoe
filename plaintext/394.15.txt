spel to þriddan gangdæge 

394.15.1: ðis is se þridda dæg men þa leofestan þysse halgan tide þe us on swiðe wel gelimpeð þæt we ealle eaðmodlice sculon dryhtne þeowian and wel forð gelæstan þæt we nu ær on þyssum dagum lærde wæron 
394.15.2: bið þæt swiðe herigendlic þæt man on þone godan siðfæt godes beboda freolice fere and gange and ne læte hine aslacian haligra dæda 
394.15.3: forþon þe dryhten ðus cwæþ and gehet þam fæstrædan men and þam þurhwunigendan in godes willan 
394.15.4: qui autem perseuerauerit usque in finem saluus erit 
394.15.5: se man se ðe þurhwunað in godum dædum oð lifes ende he bið hal geworden 
394.15.6: swa þænne swiðe wel gelimplic is þæt we þysne dæg gedeflice begangen mid heofenlicum mægenum 
394.15.7: syndon þas þry dagas toeacan oðrum þingum forþan us gesette þe we lifiende sien 
394.15.8: and gif we mid ures lichaman lustum hwæt gimeleaslices dydon on þyssum feowertegum nihtum wið godes willan bete he þæt on þyssum dagum nu 
394.15.9: and clænsige hine þæt he mæge beon þys mergenlican dæge æt þære halgan dryhtnes upastignes tide clæne æt dryhtnes wiofode and þær onfon weddes þæs ecan rices 
394.15.10: þæt is cristes sylfes lichoma and his blod þæt we nu nemnaþ husl 
394.15.11: se man se ðe 
394.15.12: unnyttan lustas druncennesse and fyrenlusta gytsung and unrihtgestrodu 
394.15.13: hwæt wunaþ þysses mid ðam men oferhydum in ðære byrgenne nemþe ðara seonuwa and þara bana dust in þære eorðan 
394.15.14: gewiteð swa swa glidende scuwa 
394.15.15: þær þæt la gewiorðan meahte þæt ða drigan ban sprecan meahton of ðære byrgenne to ðam men þe hie swa giorne behealdeð 
394.15.16: hie cwædon þonne ðus 
394.15.17: to hwan la ðu earma man and þu ungesæliga gymest ðu þysse worulde swa swiðe 
394.15.18: oððe to hwan begæst ðu ungesæliga þe in geweald oferhiede oððe fyrenlustum 
394.15.19: oððe to hwan upahebbast ðu þe ðam wælhreowestan hlafordum þæt is leahtrum and uncystum 
394.15.20: beheald me and sceawa mine ban and ondræd þe þinne fyrenlust and þine gytsunge 
394.15.21: þæt ðu eart nu þæt ic wæs io þæt ic eom nu þæt ðu wiorðest eft 
394.15.22: þeah þe in me þurhwunode idelnes and fyrenlust ne fornim ðe næfre unrihtwisnes 
394.15.23: þeah ðe me fyrenlust gewemde gefrætewa þe mid clænnesse 
394.15.24: geseoh ðu me in duste formolsnodne and þurh þæt forlæt ðu þinne þone yfelan lust 
394.15.25: ðus cleopedon þa ban to us gif hie sprecan meahton of þære byrgenne 
394.15.26: and we magon huru ongytan þa bysene þeah þe hie swigien on þam forðgewitenum ure agenre tweonunge 
394.15.27: emne us gewiorðeð eft se ilca deað þæt he us adrifeð of eardunga usses lichoman 
394.15.28: utan we nu þy giornlicor hine geþencan þone deað þe we hine ær witon ær þan þe he færinga cume 
394.15.29: forþan he cumeð on us ungeþingod forþan þe god wolde þæt þam men wære his ytemesta dæg uncuð þæt he hine forþan to þan gegearwode butan ænigre ablinnednesse 
394.15.30: þæt bið se egeslica dæg and se ondrysenlica 
394.15.31: on ðam dæge dryhten scrifeð manna gehwylcum ece lif swa in heofena rices hyhðo swa on hellewitum swa he nu her on worulde geearnigan wile 
394.15.32: tiligen we nu forþan þanne us god forgife þæt we his þa halgan lare gehyren swa we nu dydon 
394.15.33: þæt we syn þe beteran and þe selran for bæm lifum in ealra worulda world to widan feore mid fæder and mid suna and mid þam halgan gaste in ecnesse amen 

