natiuitas sancte marie 

310.16.1: men ða leofeste wurðie we nu on andweardnysse þa gebyrdtide þære eadige femne sancte marie ðeo wæs godes kenninge ures drihtnes hælendes cristes 
310.16.2: and hiræ nome ireht læfdi oððe cwen oððe sæsteorræ 
310.16.3: heo is læfdi inemned forðan þe heo cende þone laford heofenæs and eorðæn 
310.16.4: and heo is cwen inemned forðan þe heo com of þam æðele cynne and of þam kynelyce sæde dauides cynnes 
310.16.5: sæsteorræ sche is icweden forþan ðe þeo sæsteorra on niht cuðeþ scipliðendum monnum hwider bið east and west and suð and norð 
310.16.6: swa þenne wearð þurh þa halig femne icyd þe rihtæ siðfæt to þam æce life þam ðe ær longe seten on þeostrum and on deaþes scuan and on þam unstille yðan þare sæ þisses middaneardes 
310.16.7: and ha syððan wisten alle halige þone frumen middæneardes and ende and heofene riches wuldor and hellewite 
310.16.8: þeonne magen we nu hwylcen seogum wordum sæcgæn be ðare burdtide þære eadigæn femne sancte marie hu heo iboren wæs 
310.16.9: we leorniæð þæt were sum æþel wer in israel his nome wæs ioachim of iudan cynne 
310.16.10: he wæs heordæ his sceapæ he wæs godfyrht mon on bilewitnysse and in fremsumnesse and næfde he nænigne oðre gemæne nymðe his eowde 
310.16.11: of þam eowde he fedde alle þa ðe heom drihten ondredæþ and of þam wæstme he gode þreofealdne lac brohte and all his æhtæ on ðreo todælde 
310.16.12: enne del he sealde þearfæn and widewæn and steopcildum and ælþeodig monnum and oðerne del þæm þe gode ane seruedæn 
310.16.13: þriddan dæl he heold him seolfum and his hirede bi to lyfigenne 
310.16.14: forþan ðe he þas ðing wæs donde þus þa myclode god his woruldæhtæ on þa tid næs nan mon him ilice on israelæ 
310.16.15: ðas ðing he ongon don þa he wæs xv wintre and mid þa ðe he hæfde xx wintræ þa nom he wif him to make 
310.16.16: heo wæs ihaten anna 
310.16.17: heo wæs achares dohter of his agene cynne þæt is ðenne of ðam æþelan cynne dauides þæs kynniges 
310.16.18: heo þa wæron samod togedere twentig wintræ swa heo nan bearn ne bigetæn 
310.16.19: þa ilamp hit summe dæg þæt heo eoden to þam drihtnes temple and he þa ioachim stod betwyx þam monnum þe to gode heoræ lac onsægednesse brohten and he gearwode his gifu on godes isihðe 
310.16.20: him ða to neahlæhte þare bocere sum his nome wæs ruben and cwæð to him 
310.16.21: nis ðe ilyfed þæt ðu stonde betwux þam ðe gode onsegednysse bringæð forþan ðe godes bletsung ofer þe ne com þæt he þe ænig bearn sende 
310.16.22: he ða þær wæs mycle scame þrowiende beforan þam folce for ðisse wordum he þa swa scamiende ut of ðam temple wepende eode 
310.16.23: and he þa nolde æft hweorfan to his agene hame ac he gewat on westene to his sceapum and þa hyrdæs nom mid him and þær wunode fif monðæ fæcc swa þær nan ærendrace ne ferde betweonan him and his mæccan 
310.16.24: ða ongon anna hire imæccan bewepen and hire to drihtine biddan and þus cwæð 
310.16.25: min drihten israele god þu þe eart strong and mihtig ofer alle isceaftæ and þu me naldæst næfre bearn ofer eorðan syllæn and þu minne wer æt me genome and ic nat hwæder his lif is ofer eorðan and gif he forð iwiten is þonne gearwode ic him byrigenne 
310.16.26: ða heo ðas word icwæden hæfde þa eode heo eft on hire cauertun and hire eadmodlice to drihten bead 
310.16.27: and æfter þan ðe heo hæfde hire bone ifylled þa ahof heo hire eagan up to drihtne 
310.16.28: and þa iseah heo an sparewæn nest on anum lawertrewe 
310.16.29: heo þa mid wependre stefne clypode to drihtne and cwæð 
310.16.30: drihten þu almihtiga god ðu þe sealdest alle isceftæ byrþor and heo on þon gefoð ic þe nu þang sæcge þet þu me anæ ute atyndest from þine gyfæ þare fremsumnysse 
310.16.31: hwæt þu min drihten const and wast mine heortæ 
310.16.32: hwæt ic þe from frimþe mine sinscipes bihæt gif ðu me sealdest sunu oððe dohter þæt ic hire wolde þe bringæn to þine temple 
310.16.33: ða heo þas word icwædon hæfde þa æteowde hire godes engel and cwæþ 
310.16.34: nylt þu ðe ondredan anna forþan þin ðrowung is on godes þohte 
310.16.35: þæt of þe acenned bið þæt bið on wundræ allum monnum oððet woruldæ ende 
310.16.36: þa mid þæm ðe he þas word icwedon hæfde þa wæs he fram hire eagan ahofen 
310.16.37: þa wæs heo swyðe forht iworden for þæs englæs isihðe 
310.16.38: and heo þa eode into hire cleofæ and þær wunede ðone dæg and þa niht on hire bedum 
310.16.39: þa wæs morgen iworden þa laðede heo hire ðinene to hire and to hire cwæð 
310.16.40: hwæt ðu me isawe on mine wydewan hade biswicene and on mycelre nearunysse isette and noldost me toforen cumen 
310.16.41: þa answarde heo hire unðwærlice and hire to cwæð 
310.16.42: þeah god þinne wær æt þe nome and þin innoð biluce hwæt sceal ic þe ðæs don 
310.16.43: ða þe heo anæ þas word ihyrde þa ongon heo wepæn biterlice 
310.16.44: hwæt þa on ðare ylcan nihte him æteowde sum swiðe wlitig wer on ðam westene þær þær he wæs mid his heordum and him to cwæð 
310.16.45: forhwam nelt þu ham hweorfan to þinum imæccan 
310.16.46: þa cwæð ioachim twentig wintræ ic wunode mid hire and me god nan bearn of hire ne sealde ac ic swiðe geæswicod eode ut of þam godes temple 
310.16.47: forþan ic nylle æft ham hweorfan ac ic wylle her wuniæn þa hwile ðe drihten wyle and þa godes gife for drihtenes nome dælan swa ic ær dyde 
310.16.48: þa andswarde him þe ængel and ðus cwæð 
310.16.49: ic eom drihtine engel and nu todæg ic me æteowde þine gemæccan and hire frefrode þa þa heo hire wæpende and geomeriende to drihtene bæd 
310.16.50: and wite þu nu þæt heo of ðine sæde ieacnod is swa swa þa na hit ne wistest ða þe ðu ane forlæte heo þe cenneð dohter 
310.16.51: and heo bið on godes temple fulfremed and þe halga gast ræstæþ on hire and hire eadignyssæ oferstihð all wifcynn and hire ne bið ilic ænig þare þe ær wæs oððe æfter cymð 
310.16.52: cyr nu to ðine imæccan and þu imætest hire ieacnode and þas ðonce gode forþan ðe hire sæd bið ibletsod and heo bið moder þare æcæn bletsunge iset 
310.16.53: þa weorðede hine ioachim and him to cwæð gif hit þus iwyrðan scyle swa ðu cwæst site mid me on mine huse and bletse þinne ðeow 
310.16.54: þa cwæð þe engel to him hwi wilt ðu la cwæðon þæt ðu beo min ðeowæ ac þu eart min efenðeowæ forþan wit beoð anes godes þeow 
310.16.55: and ic þe secge þet min mæte and min drync ne mæg beon from monnum isægen 
310.16.56: ac swa hwæt swa ðu me to gife tihtest bring þæt gode to unsægednesse 
310.16.57: he þa ioachim brohte unwemmed lac and to þam engle cwæð næs ic na geðrystig þæt ic gode sacerdlice onsægednesse brohte gif þu me ne hæte 
310.16.58: þa cwæð þe engel na ic þe ne hate gode sacerdlice onsægednesse bringan forþan ðe ic godes willæn to þam ne ongeate 
310.16.59: þa ferde þe engel samod mid stence ðære onsægednysse into heofenum 
310.16.60: he þa ioachim wearð to þam afyrht þæt he feol on eorþan and læg swylce he dead were fram þare sixtan tide þæs dæges oððet hit euen wæs 
310.16.61: him þa to nealæhton his heordæs and heo hine þa isegæn liogan and nysten þenne intingæn on him ac hofen him up and heo cwæden þæt he wolde hine sylfne acwællæn 
310.16.62: ða ahof he his heafod up and sæde heom his sihðe þe he iseahð 
310.16.63: ða wyrdon heo sonæ afyrhte and eac wundredon oððet he hit heom all isæd hæfde and heo alle þa hine tremedon and lærdon þæt he ihyrsum wære þæs englæs wordum and þæt he raþe hwirfde ham to his imæccæn 
310.16.64: he þa ioachim ðreodode on his mode hwæt he embe þæt dyde 
310.16.65: þa wearð he feringæ on slæpe gehwirfed 
310.16.66: him þa æteowde þe ilcæ engel eft on slepe and him to cwæð 
310.16.67: ic eom godes engel and from drihtne ic am þe to heorde iset 
310.16.68: ac fare nu ham orsorh to ðine mæccan and eower mildheortnysse þe ge wrohton and eower nomæ wæs iræded beforæn drihtnes isihðe on his ðreomsettle 
310.16.69: and he eow syllæð swa mycele grownisse on eowre beorðran swa he næfre nænne halge ær ne sealde ne nu næfre æft ne syllæð 
310.16.70: he þa ioachim of þam slepe aras and his swefen sæde his heordum 
310.16.71: heo þa alle hine bedæn and halsedon þæt he ihyrsumode þas englæs wordum and ræcene ham cyrde 
310.16.72: þa wæs he ær igan for his unrotnysse on þam westene swa feor þæt he for ðrittige dagene fæcc ne mihte ham to his mæcce gehweorfan 
310.16.73: heo þa anna wæs æt hire bede þa æteowde hire drihtnes engel and hire cydde ðone hamsið hire imacen 
310.16.74: and heo þa mid hire hinene him ongean eode mid mycle gefean swilce eac hire magas and alle israelæ bearn mycele blisse hæfdon bi his hamcyme and be þam lisan hire geeacnunge 
310.16.75: ða cænde anna hire dohtor and hire nome nemnode maria and heo hire þa fedde þreo wintræ æt hire breoste 
310.16.76: ioachim and anna þa læddon þæt child mid heom to þare halgan ceastre and þæt lac brohten mid heom into þam drihtines temple þe iudea iwune wæs and heo þa sealden þæt child on gemæne þære femenæ þe dæges and nihtes on godes lofe wunoden 
310.16.77: heo up eode mid þam oðre femnum on þa xv stæpes on þa temple swa heo ne onbeac ne beseah ne heo nane tealtrade ne æfter hire ealdre ne rymde swa swa childes gewunæ wæs 
310.16.78: ac heo wæs on geange and on wordæ and on allum ibære ilic wunsumen menn þe hæfde þrittig wintræ and heo geornlice and eadmodlice þurhwunode on hiræ bedum oððet þa biscopæs and all þæt folc wundræde on hire ibærum 
310.16.79: heo anna þa wæs ifylled mid þam halgan gaste and heo witegode þa biforen þam folce and þus cwæð 
310.16.80: drihten almihtig god wæs imundig his wordæ þe he sylf cwæð þæt he wolde his folce secan haligre neosunge and þa ðeode þe mid us arisæn he wolde eadmedigan þæt heo cyrdon to heoræ silfræ heorrtum and heoræ earan ontyndon to ure benum and þa bismernesse ure feondum from us acyrdon 
310.16.81: on þam unbeoðrum æcere blisse ðe þar igefæn is on israele swa me min drihten geaf þæt ic mot gode icwæme lac bringan 
310.16.82: ær me mine feond ascufon from þare halgan onsægednyssæ for mine unberendnysse 
310.16.83: drihten min acerde heom from me and me geaf ecce blisse 
310.16.84: ða heo þas word icwædon hæfde þa cyrdon heo ham mid þam and þæt child forlæten æt þam temple mid þam oðre femnen 
310.16.85: and heo þa weox and wearð fulfremed on godræ mægene heanyssæ and heo þa sonæ godum towcræftum onfeng and swiðor þone ænig þare þe heore bearn wæren wifæ and femnena 
310.16.86: and heo sette hire sylf haligne regol swa þæt heo wolde beon fram þare æreste tyde þæs dæges on hire halig beden wuniende oððet þa ðridde tyde on þa nigoðæn tide emben hire webweorc 
310.16.87: and æft fram þare nigoðan tyde heo þurhwunode standende on hire ibedum oððet godes engel hire æteowde and hire brohte heofenlices swetnysse and heo þaræ burigde of his handa 
310.16.88: and heo syððan wæs betere and swiðre on godes lufæn and on gastlicræ mægenæ heanyssæ 
310.16.89: and heo yldræn femnæn lærde to godes willæn and heo wæs tyddre and snotere on þare godes lage þone ænig þære þe hire biforen wæs 
310.16.90: heo wæs eadmodre and on godes lufe glædre and on þohte clænre and on þam dauidisce sange wræsclicre þone ænig wære 
310.16.91: and heo wæs ðolemod and sceaðig on hire ibærum 
310.16.92: and nan mon ne seah hire wrað ne tælan ne warigen ne nan word yfeles of hire muðe ne com 
310.16.93: ac hire word weron godes gife fulle and he wæs on hire heortæn smeagende þone wisdom on godes bocæ 
310.16.94: and ða femnen þe mid hire weron heo trymede þæt heo on heoræ bedum þurhwynedon and on godes lofe and nan heoræ stefne on ydele læhtre up ahufe ne heo on heoræ tungæn teonan ne cwædon ne nan yfel word of heoræ muðe ut ne eode 
310.16.95: and of hire aras ærest þe wunæ þæt ðe mon ðe oðerne grete mid leofe worden þæt he him godcunde bletsunge ongean sette 
310.16.96: and dæghwamlice heo underfeng mete of þas englæs handa and mid þan heo ireordod wæs and þone mete þe heo æt þam biscope underfeng on þam temple þone heo dælde ðearfendum monnum 
310.16.97: and swa hwilc mon swa hire untrum isohte æft he eode hal from hire 
310.16.98: þa ilamp hit þæt abiathar þe sacerd brohte mycelne gyfe þam biscope and bæd hine þet he sealde maria his sune to imæccæn 
310.16.99: ða steorde mariæ him and cwæð andredlice 
310.16.100: ne wurðæþ þæt næfre swa þæt ic wer grete oððe wer me 
310.16.101: ða answerden hire þa biscopæs and hire magas alle þe on þam temple weron and cwædon 
310.16.102: god wæs on bearnum begangen and in eaforen weorðaþ swa ðet iwunelic wæs on godes folce israele 
310.16.103: þa answyrde maria and heom cwæð to 
310.16.104: næs nan rihtwis mon ne halig ær abel and hine arleaslice unwis ofsloh 
310.16.105: he brohte twyfealde gyfe drihtene luttre onsægednysse and his lichames clænnysse 
310.16.106: eac swylce helias wæs of þissere weoruldæ ilæd on lichame forþan ðe he his clænnysse heold 
310.16.107: wæs heo swylc heo wære feowertene wintræ þa demden pharisei þæt heo syððan wuniæn sceolde on þam godes temple 
310.16.108: ðæt þridde dæg þa heo þa ðider isamnod wæron þa astah þe heahbiscop isacar up on þone ytemeste stæpe and clypode þa luddre stefne and þus cwæð 
310.16.109: ihyræð nu israele bearn min word 
310.16.110: ge witon þæt salomon þis temple timbrode and her wæron syððan inne kyningæ bearn and witegenæ and heahsacerdæ oððet heo bicomen to ælicre yldon and heo ilimplice heora yldran wæron eawfestæ and heoræ bearn æft gode icweme lac brohton to þam godes temple and heora yldrene endebyrdnysse gode icwæmdon 
310.16.111: nu is ðonne imetod þæt maria hæfð niwe endebyrdnysse ongunnen gode mid to cwemene sægð þæt heo wyle gode hire mægðhad bringan 
310.16.112: uton secan þa andsware æt gode sylfum ure axunge þæt god us cyþe hwylce wære we hire bifæsten sceolen to haldene 
310.16.113: þa licode þet word alle þare samnunge and þa senden lot ofer þa tweolf cynn israele bearnum 
310.16.114: þa feol þæt lot ofer iudan cynn iacobes sune 
310.16.115: þa bead þe sacerd þæt iudan cynn come þæs on mærgen to þam godes temple ælc þære ðe wif hæfde and næfde heoræ ælc gyrdæ on hondæ 
310.16.116: þa wæs ðonen iworden þæt ioseph wæs ihaten sum iwintred mon and eode þider mid gungum monnum and his gerde þider bær 
310.16.117: þa nam þe sacerd alle gerdæn and bær ða into sancta sanctorum and bead þæt heo comen on mærgen and nome ælc his gyrde and þonne sceolde an culfre fleon of ðare gyrde foreweardre up into heofenum 
310.16.118: þenne scolde þe wer beon hyrde þare femnæn 
310.16.119: ða wæs iworden on mærgen þæs æftren dæges þa comen heo alle on þa tid þare onsægednysse and þa in eode þe biscop abiathar into sancta sanctorum wæs þæt þare haligræ halignis ealræ and he þa nom þa gyrdæn and sealde anre gehwylcum heom on syndron 
310.16.120: wæs ðare monnum ðreo þusendæ and þa of nan þare gyrde þeo culfre ut ne eode 
310.16.121: þa gescrydde hine abiathar þe biscop mid þam heahsacerdæ gyrlan and in eode on þa sancta sanctorum and onbærnde þa onsægednysse and his bene to drihtine sende 
310.16.122: þa æteow him drihtines engel and him to cwæð 
310.16.123: ðeo sæleste gerde is git æfter þe ðu for noht ne tellest 
310.16.124: nym þa and syle þonne cymð þæt tacn of hire þæt ðu þer secgst 
310.16.125: wæs þæt iosepes gyrd 
310.16.126: þa næs heo na isoht forþan de ioseph wæs eald and on utemeste stod 
310.16.127: þa clypode þe biscop hine mycle stefne and hine nemnode and him his gyrdæ sealde 
310.16.128: and þa on sæmningæ fleah þær culfre ut swiðe hwit and fleah geond þa hwæmmes þæs temples and þa gewat on ðone heofenum 
310.16.129: þa wæs ðet folc swiðe gefeonde and cwædon to iosepe 
310.16.130: eadig eart þu on þine ylde nu ðe god swa gewurðode þæt ðu scealt beon hyrde þare clænen fæmnen 
310.16.131: eac swylce þa biscopæs cwædon onfoh hire nu ioseph forþan ðe þu eart anæ icoren on þine cynne hire to hyrde from gode 
310.16.132: he þa ioseph cwæð bifigendre stefne nis min gemet swylcum cilde to onfonne forþan ðe ic habbe fela bearnæ and þa beoð alle yldræ þonne heo 
310.16.133: þa cwæð þe biscop to him gemun þu hu lamp daþan he forwearð and monige eac mid him þa þe godes willæn forhogedon 
310.16.134: þa cwæð he ioseph ne forhoge ic na godes willæn on hire and god þonne cyðaþ hwylc geongræ monnæ on mine cynne hire wurðe bið 
310.16.135: ac ic onfo þare clænen femnæn þæt heo wunie mid me oððet heo hæbbe ælycre ylde 
310.16.136: ða cwæð þe biscop fæmnen beoð mid hyre on fultume oð þæne dæg incre geamungæ and ne mæg hire nan oðer wer underfon 
310.16.137: þa onfeng ioseph mariam mid oðre fif fæmnum þe hire wæron on fultume iseald to iosepes hame 
310.16.138: þa wæron ihatene æræst þus becca saphira susanna abugea and sehel and þe biscop sealde heom alle godeweb to wæfenne of seolce and of mislice hiwum wahrift to þam temple 
310.16.139: þa onfeng maria hwite godewebbes to wefanne and þa oðre mislices hiwæs 
310.16.140: þa specan heo heom betweonan on gleaw and ðus cwædon þu eart ure gingast þu miht wefan þæt hwite godeweb and þu mihd beon ure cwæn 
310.16.141: ða þas word spæcon ða æteowde heom drihtines engel and cwæð 
310.16.142: ne sceal eower word beon on ydelnysse ac hit sceal mit soðe beon icyðed forþan þe witegan gearæ sædon þæt heo sceolde beon middaneardes cwen 
310.16.143: þa weron heo alle swiðe afyrhte for þæs engles isihðe and his worde and heo ongunnon hire weorðian and hire eadmodlice heran 
310.16.144: þa ilamp hit sume dæge þæt heo stod be summere welle 
310.16.145: þa æteowde hire þær drihtnes engel and hire to cwæð eadig eart ðu maria forþan ðe on ðine mode þu gearcost drihtines eardunghus and liht cymeð of heofene on ðe and ðæt lihtæð ofer alne middaneard 
310.16.146: and eft þæs on ðriddæ dage drihtines engel hire æteowde mid unasæcgendlicre beorhnysse and he þa wæs swiðe afyrhted and abræged for þas englæs isihðe 
310.16.147: þe cwæð he to hire ne ðearft þu ðe ondredæn maria 
310.16.148: drihtenes gife is mid þe 
310.16.149: þu sceald kennen cyning þe ah anweald heofenas and eorðan and his rices ne bið nan ende 
310.16.150: on þa tid þe ðis ilamp wæs ioseph on þæ lande þe capharnaum hatte ymbe his creft 
310.16.151: he wæs smið and monigteawe wurhtæ 
310.16.152: þa he þanon cyrde to his agene hame þa imette he hire bearnhabbende on hire rife 
310.16.153: ða wæs he sonæ swiðe afurht and sorhful and þus cwæð drihten drihten min onfoh min gast me is deaþ sælre þone lif 
310.16.154: þa sædon him þa femnen þe mid hire wæron þæt heo geare wistan þæt hire nan wer ne onran ac heo wære andwealdes mægðhades and unwemmed 
310.16.155: and we witon þæt heo wæs dæges and nihtes on halgum gebedum and godes engel wið hire spæc and heo dæghwamlice of þæs engles handæ mete ðigde 
310.16.156: hu mæg þæt iwurdan þæt þæt swa beo forþan þe we witon þæt hit mon ne dyde ac godes engel 
310.16.157: þa cwæð ioseph nis na þet na swa nat ic þeah heo beo biswicen þurh þæs engles hiw 
310.16.158: and he þa weop bitterlice and þus cwæd mid hwilcere bealde mæg ic efre gan into godes temple oððe hu mæg ic iseon þa onsyne þare sacerdæ for sceame 
310.16.159: þa he þus cwæð þa ðohte he digollice þæt he wolde hire forlæten and faren him on oðer londe 
310.16.160: þa on þare ylcan nihte þe he þis ðohte æteowde him godes engel on slæpe and him to cwæð 
310.16.161: ioseph ne ðearft þu ðe ondrædon þu eard dauides cynnes 
310.16.162: onfoh þine imæccan hire eacnung is of þam halga gaste and heo acennð sunu and his nome is hælend forþam ðe he dæð hal his folc fram heora synnum 
310.16.163: he þa ioseph aras of þam slæpe swiðe gefeonde and gode ðancode and marian sæde and þam femnen þe mid hire wæron þa fægræ sihðe þæs englæs and ða frofre ðare wordum and þus cwæð 
310.16.164: ic syngode mid gemynde þæs facnes þær nan næs 
310.16.165: ða wearð æfter ðissum mycel lysa on þam folce þæt maria ieacnod wæs 
310.16.166: þa summe dæge nomæn hine þa ðegnæs þæs temples and læddon hine to þam biscope and to þam heahsacerdon and cwædon to him 
310.16.167: to hwan forhæle þu us þine gemungæ swa clæne femne þe godes engles fædden swa swa culfræn on þam temple and heo nolde næfre wære arinæn ac heo wæs on godes æ þe ityddeste fæmne 
310.16.168: and gif þu hire nydes on ne sohtest þone wære heo clæne 
310.16.169: he þa ioseph hine ladode and cwæð þæt he hire næfre ne arine 
310.16.170: þa biscopas þa and þa heahsacerdæs unarimodum godcundre gerynæ be þaræ aldan æ acunnodæn soðlice þæt heo weron batwa clæne from alle þam synnum þe ðet folc heom oncuðe 
310.16.171: heo þa alle eadmodlice bæden hire bletsunge and heoræ wohnysse forgifenysse þæs ðe heo yfele wilnunge bi heom hæfdon and al þæt folc and þa sacerdæs læddon hire mid þam femnem to iosepes hame mid mycele gefean and mid mycelre blisse clypodon and þus cwædon 
310.16.172: beo drihtines nome iblætsod on worulda woruld þe ðe cyðlice cydde þine halignesse on alle israele folcum 
310.16.173: wæs þeo halig femne swa we ær sædon of iesses wyrttrumæ and of dauides cynne and heo wæs drihtines moder ure hælendes ant heo wæs hortfæt þæs halgan gastes and heo is cwen þæs heofenlices kynges and heo is englea hiht and allre monne forþam ðe alle middaneardes hæle þurh hire becom on ðas woruld 
310.16.174: and forþan englæs hire nu eadigæð and alle þeode and alle cneornyssæ hwylc moncynnes ileaffulræ 
310.16.175: and mid þisse blætsunge and herunge heo bicom biforen gesihte alræ halgenæ þær heo nu dæghwamlice þingæþ for alle þis mennisce cynn 
310.16.176: ac uton we hire nu eadmodlice biddan þæt heo us beo milde mundbore and bliþe þingestre to þam heofenlice mægenðrymme 
310.16.177: nu we geare witon þæt heo mæg æt hire þan deore sunæ biddæn swa hwæt swa heo wyle and beon þingere to ure drihtene þæt he us gife sibsum lif and ece eadignyssæ a buton ende 
310.16.178: god us to þam fylste amen 

