32.9.1: men þa leofestan ic eow bidde and eaðmodlice lære þæt ge wepen and forhtigen on þisse medmiclan tide for eowrum synnum 
32.9.2: forþon ne beoð eowre tearas and eowre hreowsunga for naht geteald on þære toweardan worolde 
32.9.3: her gehyrþ drihten þa ðe hyne biddað and him silþ hira sinna forgifnesse 
32.9.4: her he is swiðe forbyrdig for us ac he bit eft us swiðe reðe and egesful and ongrislic þam sinfullum gemeted on ðam domdæge þær eal manna cyn to gelaþod is 
32.9.5: and her he is swiðe mildheort ac þær bið se eca dom unawended 
32.9.6: nis nænig medsceat to ðæs deorwirðe on ansine þæt ðær þone dom onwende buton he her hwæthuga to gode gedo 
32.9.7: her is seo lænelice winsumnes and oft ascortað 
32.9.8: nis æni man þæt to ðæs micel age þæt he ne scile his unwillum alætan his æhtan and on unmirigðe his lif geendian 
32.9.9: mid glædnisse and mid willan we beoð on ure modor hryfe and hwæðre þurh sar hie us cennaþ 
32.9.10: sume we beoð cende her to lifianne on wædle sume medomlicor sume þonne git ufor to ðam mæstan welan and þeahhwæðre sceal þurh sar sweltan and on unmirigðe his lif geendigan 
32.9.11: men þa leofestan geearnien we us on þisse worulde þæs ecan gefean se næfre ne ateorað nænegum þæra þe his earnian wile 
32.9.12: and her is lytelu blis on þis middangearde 
32.9.13: þeah hwa lifige her ðusend geara and þusend þusendo geara on þisse worulde ne þincþ him ðeos woruld eft naht buton swylce he his ege beprywe 
32.9.14: ðonne be ðære oðre worulde bið þam eadigan þær æghwæt unrotlices 
32.9.15: her ne mæg nan yfel ece beon forðon þeos world nis ece 
32.9.16: her is litelu unrotnes ac þær is syngalo nearones 
32.9.17: her syndon lytle wynlustas ac þær syndon þa ecan tintrego þam forwirhton 
32.9.18: her bið unglædlic hlæahtor ac ðær is se ungeendoda heaf þam ðe her mid unrihte gilt 
32.9.19: þær beoð ure hrægla frætwednes and ures lichaman glengo on þone ungeendodan cile gehwirfed þam ðe her þam nacodan men hrægles forwirnæð and þone hrægles wædlan on godes naman gecnæwan nele 
32.9.20: and þær bit ures modes onmedla þe we her mid upahafene beoþ on ecum fyre geniðerode 
32.9.21: þa þe her beoð mid uncystum gefylled þæra ælmessena godes beboda þa beoð þær cwilmed in ecum fire 
32.9.22: þa ðe her swiðost mid wo wrænsiað þa beoð þær on mæstere nearonesse forþilmed 
32.9.23: þa ðe her hiera lichaman mid mæstum unrithum byldað and þæt on oðrum mannum mid wo gestrinað and þæs on girnessum beoð hu hie mæst reaflaca on oðrum mannum gereafien þa beoð þa þær swiðost gehæfte on þæra þistera dimnesse 
32.9.24: þa ðe her rumgalice ofer godes riht ricsiað þa beoð þær on mæstum raceteagum 
32.9.25: þa þe her swiðost galpettað and on unrihttidum on oferfillo beoð forgriwene þa beoð þær on mæstum hungre forðricced 
32.9.26: þa þe her beoð wlanccoste and nellað hira drihten on ðam ongitan ac a þencð þæt he sie wædla þa beoð þær on mæstere wædle and hie næfre hungor and þurst and cyle ne alætað 
32.9.27: þa ðe her beoð þa mæstan drencga and scinlæcan and gealdorcræftigan and lyblacan ne cumað þa næfre of dura wyrma seaðe and of ðæs dracan ceolan þe is satan nemned 
32.9.28: þær æt his ceolan is þæt fyr gebet þæt ealle hellemægen on his wylne for ðæs fyres hæto forwurðað 
32.9.29: þær sculon beon þa ðe ic ær nemde and þa niþigan æfstigan and þa ieþbylgan and þa hatheortan and þa grimhidigan and þa struderas and þa þeofas and þa mansworan and þa leogeras and þa gitseras 
32.9.30: and ungemet is þæs fyres hæto and nahte þe læsse bið þæs cyles þonne hie þære celnesse girnað 
32.9.31: on anes eagan breahtme bið eall hellwarena mægen þurh his anes fnæst geworden to ise 
32.9.32: ægþeres þær bið ungemet ge cyles ge hæto 
32.9.33: ne mot þær beon naþres gemetgod for ðære læþþo þe god hæfþ to ðam deoflum þe his bebodu forheoldon and his æ abræcon 
32.9.34: ongitað nu men þa leofesta hwylce nearonesse þa forworuhta habbað 
32.9.35: beon we simle sorhgfulle for usse saule hælo 
32.9.36: wepen we on þisse medmiclan tide þæt we ne þurfon eft wepan þone ungeendodan wop 
32.9.37: geeaðmedon we us her to gode þæt we ne sin eft geniðerode on hellewite 
32.9.38: eala ge men hwa is æfre swa heardre heortan þæt he ne mæge wepan þa toweardan witu and him þa ondrædan 
32.9.39: hwæt us is la selre on þisse worulde þæt we simle ure synna hreowe don and hie mid ælmessan lysen þæt we eft ne þurfon þa ecan witu þrowian 
32.9.40: nis nanes mannes onmedla to þæs micel on þisse worulde þæt he ne scyle deaþes byrgan and mid ure saule anre we sculon riht agildan on ðam miclan dome 
32.9.41: wa is hire þonne earmre gif heo ana stent ealra godra dæda wana on domesdege beforan gode 
32.9.42: þær þonne ne mæg se fæder gefultumian þam suna ne se sunu ðam fæder ne dohtor þære meder ne nan mæg oðrum 
32.9.43: ac anra gehwylcum men sceal beon demed æfter his agenum gewyrhtum 
32.9.44: men þa leofestan uton geþencan hu god þysne middangeard hæfð gestaþelod us an to eardianne 
32.9.45: he is ufor þonne hellware and niðor þonne hefon and þes myddangeard is swa betweoh twam on þam midle 
32.9.46: geþencen we eac hu we synt on þysne middangeard gesette 
32.9.47: we syndon niðor þonne godes englas and wiseran þonne nietenu 
32.9.48: lytel is betweoh mænnum and nietenum buton ondgyte 
32.9.49: þi us sealde dryhten þæt ondgyt þi he wolde þæt we ongeton his willan and ure saule hælo 
32.9.50: swa he selfa cwæð se þe bið eaðmod on minum naman he bið ahafen in ece wuldor se ðe bið arfæst þam earman and þam wædlan on minum naman a he bið in ecnesse gearod and gewlenced 
32.9.51: se þe bið mildheort a he onfehð mildse mid me 
32.9.52: uton arian þam earmum wydewum and steopcildum þonne beoð we sona onfengon mid gode 
32.9.53: þa manþwæran habbað mid gode ece ræste and þa soðfæstan onfoð ecum wuldre and þa geþyldian and þa getreowan onfoð ecum blæde 
32.9.54: and þa þe her beoð on mæstre forwyrdnesse his lichoman fyrenlustes þa beoð myd ealre wynsumnesse gegearwod swa þæt hi ne magon ongytan nan þing buton þa myrigðe þæs dryhtnes wuldres 
32.9.55: he us gelyffæste hæfð on þissum middangearde and we him underþidde beon sceolon gyf we hit gegearnigan willað 
32.9.56: nu we syndon men þa leofestan on þisne middangeard swa gesette swa we magon us geearnian her þa hwile þe we on þisse worulde beoð swa eces lifes swa eces deaðes 
32.9.57: ne þearf nanne man tweogian æfter his deaðe 
32.9.58: oþrum þissa he onfehð swa lyf swa deað swa his gewyrt beoð and his gearnung 
32.9.59: eala men þa leofestan hu us is to drædanne þæt we stælan sceolon on domesdæge beforan ealles middangeardes deman and beforan eallum menniscum cynne 
32.9.60: and eal hellemægen þis gestal gehireð and eal engla werod and heahenglas beoð þy gemete beforan gode þæt hie sceolon þam soðfæstum saulum onfon and him þeniende beon 
32.9.61: and eall helwarena mægen cymð to ðam dome þæt hie þæt stal gehyren and hu he ðam forwyrhtum deman wylle 
32.9.62: þæt beoð þonne þa ðe her swincaþ swiðust for godes naman þa lædað þa englas on ece ræste 
32.9.63: ða ðe her heofiað and unrotsiað for hira synnum þa onfoð micelre blysse and micelre mirihþe mid gode 
32.9.64: þa ðe her wepað for hyra gyltum þa beoð on micelre wlenco mid ðam alwaldan gode 
32.9.65: þa ðe her rumheortlice hyra ælmessan for hyra synnum on godes naman dælað þam selleþ god hira synna forgifnesse and hie beoð on micelre wynsumnesse wyste feded 
32.9.66: þa ðe her swyþust fæstað for hira saule mettrumnesse on ures dryhtnes naman and hine bið his synna forgyfnesse þa beoð gelædde on þone ecean geferscype 
32.9.67: þa þe her lufiað hira gebedu and wæccean þy gemete þe he god herige and his synna geandete ne þyrrst ða næfre ne ne hingreð ne him cile ne dereð 
32.9.68: ne mæg he þissa nan ondgytan for þære mirigðe þe him his dryhten forgyfð forðie hie his naman worðiað and hine mid getreowre heortan and mildre and arfulre and eaðmodre heortan ingeþancum lufode 
32.9.69: men þa leofestan þonne cwyð dryhten be þisse saule to his englum 
32.9.70: onfoð þære eadigan saule forðon heo wæs me symle lufiende 
32.9.71: ealle mine bebodu hire wæron ieðe to donne 
32.9.72: næs heo næfre agæled 
32.9.73: þissum wordum onfoð þa englas þære saule and hire to cweðaþ 
32.9.74: eadego eart þu saul forðon þu name on þe mid gode eardunge in þinum huse 
32.9.75: and ic geseah gearwian þin hus on ðam halgan heofna rices wuldre and we ðe lædað to ðam þe ðu ær lufodest 
32.9.76: cwyð þonne seo saul to þam englum bliðheortre stefne 
32.9.77: ic geseo hwær min lichoma stent on midre þisse mænego lætað hine to me 
32.9.78: ne sie he næfre wyrma mete ne to grimmum heolstre mote wurðan 
32.9.79: he swanc for me and ic gefeoh on him 
32.9.80: he unrotsode on þære scortan worolde þæt he wolde þæt ic blissode unawendedlice 
32.9.81: ic gladode on minre mirhðe þær he geomrade and sorgode hu ic on ecnesse lybban sceolde 
32.9.82: he swencte hine mid fæstene and ic gamenode in oferfyllo 
32.9.83: ic plegode on him and he weop for me 
32.9.84: uncra synna he sworrete and uncra scylda and ic glædlice in winsumnesse wæs ferende 
32.9.85: besihð þonne seo saul swiðe bliðum eagum to his lichaman and cwyð to him 
32.9.86: gefeoh in dryhten gefeoh 
32.9.87: ic gefeo in ðe 
32.9.88: æghwæt godes þe wæs ieðe to donne on godes naman þæt ðu woldest þæt ic wære in wuldre æfter uncrum gedale 
32.9.89: dryhten ne todo ðu me ne minne lichaman 
32.9.90: he hæfde hiht in ðe 
32.9.91: he wæs strang and staðolfæst and fæstræd on þinum bebodum 
32.9.92: on godum wordum he wæs arod 
32.9.93: næs he æfstig ne eaðbælge ne hatheort ne oferfyllo he ne lufode 
32.9.94: næs he gitsere ne strudere ne ofermod ne niðig ne leasferhþ ne deofolcræftas ne lufode 
32.9.95: dryhten hælend ic bidde þe eaðmodre stefne þæt ðu ne læte minne lichaman on forlor lædan þa he þi swiðost swanc for me on þinum naman 
32.9.96: ne læt hine drihten swa gedrehtne 
32.9.97: ær he wæs swiðe gebisgod mid mænigfealdum geswyncum þæt he wolde þæt wit næfdon þa ecan geswinc 
32.9.98: dryhten hælend he wæs oft dælende ælmessan on þinum naman þæt he wolde þæt me ne hingrode on ecnesse 
32.9.99: he sealde þam þyrstendan drincan þæt he wolde þæt me ne ðyrste on þisse worulde 
32.9.100: he wreah ða nacodan þearfan þæt me ne cole on þisse worulde 
32.9.101: he sealde þam geswenctum mannum ræste and are þæt he wolde þæt ic ne swunce on þisse langan worulde 
32.9.102: he wæs liðe in þære tide þy he wolde þæt ic nære in ecnesse mid wordum getyrged 
32.9.103: men þa leofestan uton geþencean hu glædlice and hu wunsumlice and hu fægere and hu mildelice heo spricð seo saul to hire lichaman þonne heo ærest þas word spricð þe ic ær nemde 
32.9.104: ðonne bryt se lichama mæniefealdum bleon 
32.9.105: ærest he bið on medmiceles mannes hiwe ðonne æt niehstan on ðam fægerestan mannes hiwe 
32.9.106: swa æt niehstan þæt he ðara wirta fægernesse lilian and rosan and swa ðonne forð þæt he hæfð gelic hiw golde and sylfre and swa ðam deorwyrþestan gymcynne and eorchnanstanum 
32.9.107: and æt niehstan þæt he glitenaþ swa steorra and lyhteð swa mona and beortað swa sunne þonne heo beorhtast scineð 
32.9.108: þonne æt neahstan cwið ðæs mildan deman stefn 
32.9.109: on þisses lichaman hiwe man mæg geseo þæt hit is gelic ðam þe seo saul him onstæleð 
32.9.110: cwið eft þæs alwaldan stefn gang in þin hus þær ðu ær wære 
32.9.111: nu gyt ær inc earnodon ece ræste hæbben eac nu unawendedlice 
32.9.112: ðonne swiðe hrædlice seo saul and se lichama wurðað on anum and beoð on ðæra fægerestan engla hiwe and beoð sona word clipinde 
32.9.113: and þa hwile þe hie on twam beoð ne mæg se lichama æne clipian ne to goode ne to laðe 
32.9.114: ac gelice þam he stent swa he wære eorþan lames oððe þæs heardestan stancynnes 
32.9.115: ac hie clipiende sona swa hie on anum beoð and cweðað 
32.9.116: dryhten þu wære ær eallum woruldum and þu ricsast a ofer ealle worulda and þu byst a in ecnesse 
32.9.117: dryhten næs næfre þin fruma ne nu næfre þin ende ne gewurðeð ne ðin miht ne ateorað nænegum ðæra þe ðin bebodu healdað 
32.9.118: þu eart lyfes wyrhta and þu eart lofsang ealra haligra 
32.9.119: and þu eart hyht heofendra and þu eart ealræ worulde hælend and þu eart geswencedra manna ræst 
32.9.120: and þu eart blindra manna leoht and dumbra spræc and deafra gehyrnes and hreofra clænsung and healtra gang 
32.9.121: and ealra biternesse þu eart se swetusta stenc and ealle unrote magon on þe blissian 
32.9.122: and þu eart ealra worca wyrhta and ealra wæstma fruma and ealra þystra onlihting and ealle winsumnesse findað þa ðe þe lufiað and ealre gedrefednessa þu eart se æþelesta wylla 
32.9.123: men þa leofestan ongytað þas word þe dryhten cwið to þære halgan saule þonne hyre worc beoð ealle þus asmeade and swa he wyle þus asmeagan ælces monnes ge gode dæde ge yfele ge worda gesprecenra ge worca gedonra ge ge þohtra geþanca and earena gehyrnesse 
32.9.124: ealle we sculon agyldan þam ecan deman on þam miclan dome 
32.9.125: ðonne cwæð se hælend to þam soðfæstum saulum 
32.9.126: uenite benedicti patris mei percipite uos regnum dei 
32.9.127: cumað ge gebletsode and onfoð þam rice mid minum fæder on þone heofon þære halgan þrynesse þæt wæs gegearwod from middangeardes frymðe eallum þam þe mine æ lufedon and mine bebodu fyldon 
32.9.128: and þonne standað forhte and afærede þa þe ær firenedon and unriht worhton and swiðe betweoh him heofiað and wepað hwylcne dom him drihten deman wylle be þam dome þe he þam halgan gedemed hæfð 
32.9.129: standað onbidende hwonne hie þæs reþan cyninges word gehyren 
32.9.130: se hælend þonne wyrð on swiðe andryslicum hiwe ofer þam forworhtum æfter þam þe he hæfð þam soðfæsðum gedemed he cwæð to him swiðe egesfulre stæfne 
32.9.131: hwæs bidað ge þæt ge ne doð forð eowre weorc 
32.9.132: þonne aswæmað hie þær godra weorca beforan gode forþon hi ær nan god weorc wyrcean noldon 
32.9.133: þonne cleopað sum saul to hyre lichaman swiðe unreonre stefne and unbealdre and heofendre and cwið 
32.9.134: ic wæs gast from gode on þe sended and þu wære eorþan lam 
32.9.135: wa ðe a in ecnesse 
32.9.136: forhwon swenctest þu me and wlenctest þe on þære sceortan worulde 
32.9.137: wa me þæt ic þin awiht cuþe swa unsofte swa ic þe on eardode 
32.9.138: la þu eorðan lam and dust and wyrma gyfl and þu wamscildiga fætels and galstor and fulnes and hræw hwi forgete þu me on þa toweardan tid 
32.9.139: ne beþohtesð þu no hu ic on ecnesse lifian sceolde 
32.9.140: ac æghwylce dæge þu murcnudest and þæt wæron þine mæstan sorga hu þu þine ceolan mid swetmettum afyllan meahtesð and me þu symle forgete mid ealra godra worca gehwylcum 
32.9.141: and æghwylce dæg þu geworhtest þine birðene scilda and nane gebettesð 
32.9.142: næs ic næfre in þe arett ac a me þuhte þæt wit wæron to lange ætgædre 
32.9.143: þonne ic geseah þin ehtan mid spere and mid swurde oððe mid stenge þonne fægnode ic þæs þy me lyste þæt ic wære of þe 
32.9.144: ic geseah on ðe þæt ðu earnodesð me ecere unrotnesse 
32.9.145: and eal þin yfell þe ðu worhtest a hie þe wel licedon 
32.9.146: and þæt wæs þin gomen hu ðu mæst unrihtes geworhtest and hit is nu min hæftnyd 
32.9.147: and swiðe geomre stefne cleopað seo saul 
32.9.148: þu deað hwi let þu minne lichaman swa lange on þam unrihtum lyfyan 
32.9.149: on anum dæge he oft geworuhte unrim scylda and nænige gebetan nolde and in oferfyllo he wæs begriwen unrihttidum 
32.9.150: ðone þearfan and wædlan he symle forhogode and nane are ne dyde he him þæt ic hæfde are on ecnesse 
32.9.151: nolde he mid þam drince gebicgan þone drinc þæs ecean wines 
32.9.152: ac he fylde his wambe searomettum and mid oferfyllo swa ungemetlice þæt ic uneaðe meahte in him reste findan 
32.9.153: næs me æfre in him eaðe to wunianne nihtes fyrst oððe dæges fyrst 
32.9.154: ne eaðelice nihtes ne dæges ic in him wunode þær ic wisþe hu ic ute fulge 
32.9.155: eal rum he hæfde and nolde he nanes rymettes on þam geearnian æt þam ecean cyninge 
32.9.156: la ðu deað swa monige and swa mislice swa ge syndon hwi ne com eower nan to minum lichaman 
32.9.157: swa lange þu hine hæfdest forneah forgytene 
32.9.158: swa me þuhte þæt he mosðe a lybban and næfre deaðe sweltan 
32.9.159: nystes þu no hu swiðe he me swencte 
32.9.160: on anum dæge he geworhte oft þusend scylda and he to nænigre hreowe hwyrfan nolde 
32.9.161: ferneah he moste lybban oð domesdæg 
32.9.162: ne let þu hine no ðy swa lange lybban þy he aht fela to gode gedyde 
32.9.163: næs he ælmesgeorn ne bliðheort þam earmum ne arfæst þam elþeodigum 
32.9.164: næs he glædmod þæt he to gode owiht gedyde 
32.9.165: swa lange swa ic in him wunode 
32.9.166: hwær is þin miht and þin streongo and þin anmedla and þin micle mod and þine renco and þin anwald and þin oferhydo and þin blis eal þis þe wearð to nohte syððan ic of þe ute wearð 
32.9.167: nahte siððan nan þinc nane lufe to ðe ne fæder ne modur ne broþur ne sweostur ne nan mæg ne lufode þe syððan unc deað todæled hæfde 
32.9.168: ne lufode þe þæt þu ær swiðost lufodesð þin wif and þin bearn 
32.9.169: la ðu gramhydige flæsc hwy ne onget þu hwæt ic wæs in þe 
32.9.170: ic wæs ðin eacnung and þin cenning and ic wæs gast from gode to ðe cumen 
32.9.171: ic wæs þin wlyte and þin winsumnes 
32.9.172: and þin gesprec and þin fnæst and þin hawung and þin gehyrnes and ðin glædnes and þin anmedla 
32.9.173: ic wæs þin geþanc and þin fægernes and þin lufu and þin gestæðignes and þin getreownes gif þu ænie treowa hæfdest 
32.9.174: and ic wæs þin feþe and þin gang and þin staðol and þin gemynd 
32.9.175: and ic wæs þin gamen and þin gladung and þin hleahtor and þin myrhð 
32.9.176: eal þæt ðu wære ic wæs þis eal in ðe 
32.9.177: and siððan ic ana wæs of þe ðe losode eal þæt ic nu sæde and naht þu wære butan me 
32.9.178: and na ðu me myd ænegum gode geðohtest ne þinne dryhtne þe me þe sealde 
32.9.179: laðlice eardunge hæfde ic in þe 
32.9.180: æghwæt ðæs þu yðgodest mid þinum flæsce æghwæt me þæs wæs earfoðlices 
32.9.181: eal þæt ðu lufodest eal þæt ic feode 
32.9.182: næron wit næfre ane tid on anum wyllan forðon þu hyrwdest godes bebodu and his haligra lare 
32.9.183: men þa leofestan ðonne stent þæt deade flæsc onswornod and ne mæg nan ondwyrde sellan þam his gæste and swæt swiðe laðlicum swate and him feallað of unfægere dropan and bryt on moni hiw 
32.9.184: hwilum he bið swiðe laðlicum men gelic þonne wonnað he and doxat oðre hwile he bið blac and æhiwe hwilum collsweart 
32.9.185: þonne sworeð he and næfð nan hiw buton hrefesweart 
32.9.186: and gelice seo saul hiwað on yfelu bleoh swa same swa se lichoma and bið gyt wyrsan hiwes 
32.9.187: and standað butu swiðe forhte and bifiende bidað domes 
32.9.188: þonne clypað þæt deoful to þam deman and cwið to him 
32.9.189: þis wæs myn agen 
32.9.190: fram hyra geoguðe oð hyra yldo and hi hirdon me 
32.9.191: and ælce dæge ic hi lærde hira unryht and hy me symle lustlice hyrdon 
32.9.192: and þonne þin lareow com to him and wolde hyra saule hælo tæcan þonne wæs ic symle ær æt him and eft leng and swette heora unryht 
32.9.193: la hwi ne mot ic habban þæt ic me sylf beget mid minum searowrencum 
32.9.194: oft ic gedyde þæt he geworuhte þusend scylda wið ðe 
32.9.195: þonne cwið þæs reðan cynniges stefn gang saul on þæt forlorne hus þæt gyt ætsomne swylten 
32.9.196: þonne cwið se dema to ðam saulum   
32.9.197: discedite a me maledicti 
32.9.198: he cwið gewitað ge awyrgede on þæt ece fyr þæt gegearwode min fæder deofle 
32.9.199: þonne hæfð deoful geworuht bogan and stræla 
32.9.200: se boga bið geworht of ofermettum and þa stræla beoð swa monihra cynna swa monna synna beoð 
32.9.201: sum stræl bið geworht of niðe sum of æfesðe sum of eaðbilge sum of hatheornesse sum of stale sum of druncennesse sum of dyrnum geligere sum of æwbrice sum of gedwolcræfte sum of lyblace sum of gytsunge and sum of gifernesse sum of yrre sum of reaflace sum of scincræfte sum of drycræfte sum of morðcwale sum of strudi sum of heofunga 
32.9.202: and swa manega stræla hæfð þæt deoful swa nis ænig mon to ðæs wis þæt he mæge hy ealle atellan 
32.9.203: ond ælce dæge þæs deofles wyllan bið þæt his stræla nan ne sie unfæstnod gif he findan mæg hwær he hi afæstnian mæge and of helle þa deoflu scotiat mid þysum strælum and eac swa some he hæfð ælce dæg his bogan to us gebended and wile scotian mid ðam strælum þe ic ær nemde 
32.9.204: ðonne is us micel þearf men þa leofestan þæt we habban þa scyldas þær ongen þe dryhten us hæfð geseald mid to scyldanne 
32.9.205: se æresðan scyld is wisdom and wærscipe and fæsðrædnes on godes wurcum and mildheornesse scyld and eaðmodnesse scyld and rihtes geleafan scyld and þæs halgan gastes swurd þæt syndon godes word þe men singað and ælmessena scyld and fæstenes and godra worca scyld and monþwernesse scyld and bilewitnesse scyld and staðolfæstnesse scyld on godum worcum 
32.9.206: nime we us to wie wið ðam awyrgdan deofle þe lufu hatte 
32.9.207: ne mæg þam nan synsceaðe þurhsceotan forþon þe godes englas beoð mid þam scyldum gewæpnad to feohtanne wið þam awyrgdum gastum 
32.9.208: men þa leofestan gyf we habbað þa scyldas þe ic nu nemde 
32.9.209: and heora is ma þonne ænig eorlic man atellan mæge þe us drihten hæfð geset mid to scyldanne 
32.9.210: gyf we sylfe habbað geþanc þæt we ða wæpn us to niman willað and us mid scyldan wið þam awyrgdan deofle geþencen we men þa leofestan hu we beoð ælce dæge utan behangene 
32.9.211: on twa healfa we habbað twegen hyrdas 
32.9.212: oðer cym ufone of heofone þæt he us sceal gode bysne onstellan and us gode þeawa tecan and hæfð him on handa þa scyldas þe ic ær nemde and þæt wurd wile us forstandan wið ðam awyrgdan deofle þe of þære stylenan helle cymeð mid his scearpum strealum us mid to scotianne 
32.9.213: is us þonne micel þearf men þa leofestan þæt we gangen þæs engles scyde near and þæs deofles strælo fyr 
32.9.214: and lufian urne dryhten god swa hit us oft geboden is 
32.9.215: þonne gyfð he us ece lif in his wuldres fægernesse a woruld a butan ende amen 

