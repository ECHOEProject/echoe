sermo in capite ieiunii ad populum 

45B.20.1: audite fratres karissimi 
45B.20.2: omnes uos in commune ammonemus ex auctoritate dei patris ut confessionem peccatorum et ueram penitentiam agatis 
45B.20.3: et hoc quadragesimale tempus inuiolabiliter obseruetis et reliqua 
45B.20.4: gehyrað broðru þa leofestan 
45B.20.5: we mynegiað eow ealle gemænelice godes ælmihtiges worde þæt ge don eowra synna andetnysse and soðe behreowsunge 
45B.20.6: and þæt ge healdon þisses lengtenfæstenes tyd ungewemmedlice 
45B.20.7: and eac þæt ge gehyrsume beon godes sacerdum and eowre hæle lareowum 
45B.20.8: forþan se sacerd is gecyged godes engel 
45B.20.9: þæt is godes boda 
45B.20.10: and we þe sind godes boda þeah we unwurðe beon 
45B.20.11: to us is fram drihtene silfum þus gecweden 
45B.20.12: qui uos audit me audit et qui uos spernit me spernit 
45B.20.13: þæt is on englisc 
45B.20.14: se þe eow gehyrð me he gehyrð and se þe eow forsyhð me he forsyhð 
45B.20.15: eornostlice gebroðru geswicað to donne yfel and leorniað to donne wel 
45B.20.16: bugað fram yfele and doð god 
45B.20.17: beoð syfre and wacyað 
45B.20.18: forðon eowre wyþerwinna se deofol swa swa grimetiende beo færð ymbutan secende hwane he forswelge 
45B.20.19: wyðstandað him strange on geleafan 
45B.20.20: nymað eornostlice rihtwisnisse byrnan and soþre hælo helm and þæs halgan gastes sweord 
45B.20.21: þæt is godes word 
45B.20.22: gecyrrað broðru þa leofestan to drihtene gode of ealre eowre heortan 
45B.20.23: and ne ortruwyge ge næfre be godes mildheortnisse 
45B.20.24: soðlice god cwæð þurh his witegan 
45B.20.25: nelle ic ðæs sinfullan deað ac swiðor þæt he gecyrre and libbe 
45B.20.26: and on swa hwilcere tide swa se sinfulla gecyrred wirð and his sinna begeomerað he bið gehealden 
45B.20.27: be ðan eac he cwæð on þam godspelle 
45B.20.28: bliss biþ on heofenum be anum sinfullan men behreowsunge dondum 
45B.20.29: witað eac gebroðru þæt ðam men naht ne fremað to behreowsienne gif he æfter þære behreowsunge eft cirð to his ærran leahtrum 
45B.20.30: eornostlice doþ dædbote mid eadmodnysse and mid heortan clænnysse 
45B.20.31: and biddað þone arfæstan drihten þæt he beseo to eow and unendlice underfo eowre eadmodnysse 
45B.20.32: warniað eac þæt ge amang eowre dædbote and eowrum fæstene ne befeallon on ænige heafodsinne 
45B.20.33: forðon se man ðe fæst and singað is ðam deofle gelic þe æfre fæst and æfre singað 
45B.20.34: and eac þæt ge sculon understandan amang eowre dædbote þæt ge don swilc fæsten swilc gode licwyrðe beo 
45B.20.35: and warniað eow æfre wið druncennisse 
45B.20.36: forðan þe druncennis ne sparað nanne leahter ac ealle sinna heo gestrinð 
45B.20.37: and heo is swiðe micel heafodsin 
45B.20.38: mine gebroðru ge ne healdað oðerhwile rihtlice þis halige fæsten ðurh þæt ge sceoldon oferswiðan þone deofol 
45B.20.39: ac ge hit swiðe gelome brecað 
45B.20.40: and ge ne undergitað hwæt þa halgan canones bebeodað þæt se ðe tobricð ænne dæg on þam lengtenfæstene sceal feowertig daga for ðam anum dæge agildan þæs fæstenes ealdre gode 
45B.20.41: forbugað æfre þa oferfille 
45B.20.42: soðlice for ðære oferfille and for ðære gifernisse wæs adam ascofen of neorxnawange 
45B.20.43: and gif we willað ure yrfe and urne eðel þæt is neorxnawang underfon þonne is us þearf þæt we ðyder faron þurh oðerne weg 
45B.20.44: þæt is ðurh fæsten and forhæfednisse 
45B.20.45: witodlice adam forgægde his drihtenes æ þa ða he æt of ðam forbodenan treowe 
45B.20.46: and forðon drihten hine sceaf ut of neorxnawange on wræcsið þisses lifes 
45B.20.47: þær he ðolode mænigfealde geswinc 
45B.20.48: and siþþan æfter ðisses lifes geswincum on hellesusle lange heofode 
45B.20.49: oðþæt crist þe ðisne middaneard alisde hine þanon generede and hine eft ongean lædde to neorxnawanges blisse 
45B.20.50: æfter ðære bisne we sind gelærede þæt we ut drifað þæge þe forgægdon godes æ and þurh heafodgilt beoþ scildige wiðutan þam þerxwolde godes huses 
45B.20.51: and heom biþ forwirnd cyrclic ingang oþþæt hig geendodre openlicre dædbote eft beon onfangene mid bisceoplicre lefe on bosm þære modor circan 
45B.20.52: swa swa adam wæs onfangen æfter langre behreowsunge and langre tyde heofunge into neorxnawange to halgra geferræddene 
45B.20.53: to ðæra geferræddene us eac gebringe crist se ðe leofað and rixað mid his efenecan fæder and þam halgan gaste on ealra worulda woruld amen 

