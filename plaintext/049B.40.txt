sermo lupi ad anglos quando dani maxime persecuti sunt eos quod fuit anno millesimo uiiii ab incarnatione domini nostri ihesu christi 

49B.40.1: leofan men gecnawað þæt soð is 
49B.40.2: þeos world is on ofste and hit nealæcð þam ende 
49B.40.3: and þi hit is on worlde a swa lengc swa wirse and swa hit sceal nyde ær antecristes tocyme yfelian swiðe 
49B.40.4: þis wæs on æþelredes cyninges dagum gediht feower geara fæce ær he forðferde 
49B.40.5: gime se ðe wille hu hit þa wære and hwæt siððan gewurde 
49B.40.6: understandað eac georne þæt deofol þas þeode nu fela geara dwelode to swiðe 
49B.40.7: and þæt litle getreowða wæron mid mannum þeah hi wel spræcon 
49B.40.8: and unrihta to fela ricsode on lande 
49B.40.9: and næs na fela manna þe hogode ymbe þa bote swa georne swa man scolde 
49B.40.10: ac dæghwamlice man ihte yfel æfter oðrum and unriht arærde and unlaga manega ealles to wide geond ealle þas þeode 
49B.40.11: and we eac forðam habbað fela bersta and bismra gebiden 
49B.40.12: and gif we ænige bote gebidan sculon þonne mote we þæt to gode earnian bet þonne we ær ðisum didon 
49B.40.13: forðam mid micclum earnungum we geearnodon þa yrmða þe us onsittað 
49B.40.14: and mid swiðe micelan earnungan we þa bote motan æt gode geræcan gif hit sceal heonanforð godigende wurðan 
49B.40.15: la hwæt we witan ful georne þæt to micelan bryce sceal micel bot nide and to micclan bryne wæter unlitel gif man þæt fir sceal to ahte acwæncan 
49B.40.16: and micel is nydþearf manna gehwilcum þæt he godes lage gime heonanforð georne and godes gerihta mid rihte gelæste 
49B.40.17: on hæþenum þeodum ne dear man forhealdan micel ne litel þæs þe gelagod is to gedwolgoda wurðunge 
49B.40.18: and we forhealdað æghwar godes gerihta ealles to gelome 
49B.40.19: and ne dear man gewanian on hæðenum þeodum inne ne ute ænig þara þinga þe gedwolgodan gebroht bið and to lacum betæht bið 
49B.40.20: and we habbað godes hus inne and ute clæne beripede 
49B.40.21: and godes þeowas sindon mæðe and munde gewelhwar bedælede 
49B.40.22: and gedwolgodan ðenan ne dear man misbeodan on ænige wisan mid hæðenum leodum swa swa man godes þeowum nu deð to wide þar cristene scoldon godes lage healdan and godes þeowas griðian 
49B.40.23: ac soð is þæt ic secge 
49B.40.24: ðearf is þare bote 
49B.40.25: forðam godes gerihta wanodan nu lange innan þisse þeode on æghwilcum ende 
49B.40.26: and folclaga wirsedon ealles to swiðe 
49B.40.27: and halinessa sindon to griðlease wide 
49B.40.28: and godes hus sindon to clæne beripte ealra gerihta and innan bestripte ælcra gerisena 
49B.40.29: and godcunde hadas wæron nu lange swiðe forsawene 
49B.40.30: and wuduwan fornydde on unriht to ceorle and to manega foryrmde 
49B.40.31: and earme men beswicene and reowlice besirwde 
49B.40.32: and ut of þisum earde wide gesealde swiðe unforworhte fremdum to gewealde 
49B.40.33: and cradolcild geþeowode þurh wælreowe unlaga 
49B.40.34: and freoriht fornumene and þrælriht genirwde and ælmesriht gewanode 
49B.40.35: frige men ne motan wealdan heora sylfra ne faran þar hi willað ne ateon heora agen swa swa hi willað 
49B.40.36: ne þrælas ne moton habban þæt hi agon on agenan hwilan mid earfeðan gewunnen 
49B.40.37: ne þæt þæt heom on godes est gode men geuðon and to ælmesgife for godes lufan sealdon 
49B.40.38: ac æghwilc ælmesriht þe man on godes est scolde mid rihte georne gelæstan ælc man gelitlað oððe forhealdeð 
49B.40.39: forðam unriht is to wide mannum gemæne and unlaga leofe 
49B.40.40: and raðost is to cweðenne godes laga laðe and lara forsawene 
49B.40.41: and þæs we habbað ealle þurh godes irre bismor gelome gecnawe se ðe cunne 
49B.40.42: and se berst wurð gemæne þeah man swa ne wene ealre þisse þeode buton god beorge 
49B.40.43: forðam hit is on us eallum swutol and gesene þæt we ær ðisan oftor bræcon þonne we betton 
49B.40.44: and þi is þisse þeode fela onsæge 
49B.40.45: ne dohte hit nu lange inne ne ute ac wæs here and hunger bryne and blodgite on gewelhwilcum ende oft and gelome 
49B.40.46: and us stalu and cwalu stric and steorfa orfcwealm and uncoðu hol and hete and ripera reaflac derede swiðe þearle 
49B.40.47: and us ungilda swiðe gedrehton 
49B.40.48: and us unwidera foroft weoldon unwæstma 
49B.40.49: forðam on þisum earde wæs swa hit þincan mæg nu fela geara unrihta fela and tealte getriwða æghwar mid mannum 
49B.40.50: ne bearh nu foroft gesib gesibban þe ma ðe fremdan 
49B.40.51: ne fæder his bearne ne hwilc bearn his agenum fæder ne broðor oðrum 
49B.40.52: ne ure ænig his lif ne fadode swa swa he scolde 
49B.40.53: ne gehadode regollice ne læwede lahlice 
49B.40.54: ne ænig wið oðerne getrywlice þohte swa rihte swa he scolde 
49B.40.55: ac mæst ælc swicode and oðrum derede wordes and dæda 
49B.40.56: and huru unrihtlice and unþegenlice mæst ælc oðerne æftan heaweð mid scandlican onscitan do mare gif he mæge 
49B.40.57: forðam her sind on lande ungetriwða micele for gode and for worlde 
49B.40.58: and eac her sind on earde ealra mæst hlafordswice se bið on worlde þæt man his hlafordes sawle beswice 
49B.40.59: and ful micel hlafordswice eac bið on worlde þæt man his hlaford of life forræde oððe of lande lifigendne drife 
49B.40.60: ægðer is geworden on ðisum earde on mistlice wisan hlafordswican manega 
49B.40.61: eadweard man forrædde and siððan acwealde and æfter þam forbærnde 
49B.40.62: and godsibbas and godbearn to fela man forspilde wide geond þas þeode 
49B.40.63: and ealles to mænige halige stowa eac ða forwurdon þurh þæt þe man sume men ær swa gelogode swa swa man na ne scolde gif man on godes griðe mæðe witan wolde 
49B.40.64: and cristenes folces to fela man sealde ut of þisan earde nu ealle hwile 
49B.40.65: and eac þæt is gode lað gelife se þe wille 
49B.40.66: and eac we witan ful georne hwar seo yrmð gewearð þæt fæder gesealde his bearn wið wurðe and bearn his modor and broðor oðerne fremdum to gewealde 
49B.40.67: and eal þæt sindon micele and egeslice dæda understande se ðe wille 
49B.40.68: and git hit is mare and mænigfealdre þæt derað þisse þeode 
49B.40.69: mænige sind forsworene and swiðe forlogone 
49B.40.70: and wed synd tobrocene oft and gelome 
49B.40.71: and þæt is gesyne on þissere þeode þæt us godes irre hetelice onsyt 
49B.40.72: gecnawe se ðe cunne 
49B.40.73: la hu mæg mare scamu þurh godes irre mannum gelympan þonne us deð gelome for agenum gewirhtum 
49B.40.74: ðeah þræla hwilc hlaforde ætleape and of cristendome to wicinge wurðe 
49B.40.75: and hit æfter þam eft gewurðe þæt wæpngewrixl wurðe gemæne þegne and þræle 
49B.40.76: gif þræl þone þegen fullice afille licge ægilde ealre his mægðe 
49B.40.77: and gif se þegen þone þræl þe he ær ahte fullice afille gilde þegengilde 
49B.40.78: ful earhlice laga and scandlice nydgild þurh godes irre us sind gemæne understande se þe cunne 
49B.40.79: and fela ungelympa gelympð þisse þeode oft and gelome 
49B.40.80: ne dohte hit nu lange inne ne ute ac wæs here and hæte on gewelhwilcan ende oft and gelome 
49B.40.81: and engla nu lange eal sigelease and to swiðe geyrgde þurh godes irre 
49B.40.82: and flotmen swa strange þurh godes þafunge 
49B.40.83: þæt oft on gefeohte an feseð tyne and twegen oft twentig and hwilum læs hwilum ma eal for urum sinnum 
49B.40.84: and oft tyne oððe twelfe ælc æfter oðrum scændað and tawiað to bismore micclum ðæs þegnes cwenan and hwilum his dohtor oððe nydmagan þar he onlocað 
49B.40.85: þe læt hine silfne rancne and ricne and genoh godne ær ðæt gewurde 
49B.40.86: and oft þræl þone þegn þe ær wæs his hlaford cniht swiðe fæste and wircð him to þræle þurh godes irre 
49B.40.87: wa la þare yrmðe and wa la þare worldscame þe nu habbað engla eall for godes irre 
49B.40.88: and oft twegen sæmen oððe þri hwilum drifað þa drafe cristenra manna fram sæ to sæ ut þurh þas þeode gewilede togædere us eallum to worldscame gif we on eornost ænige scame cuðe oððe a woldan ariht understandan 
49B.40.89: ac ealne þone bismor þe we oft þoliað we gildað mid weorðscipe þam þe us scændað 
49B.40.90: we him gildað singallice and hi us hynað dæghwamlice 
49B.40.91: hi hergiað and heawað bændað and bismriað ripað and reafiað and to scipe lædað 
49B.40.92: and hwæt is la ænig oðer on eallum þam gelympum buton godes irre ofer ðas þeode swutol and gesene 
49B.40.93: nis eac nan wundor þeah us mislympe forðam we witan ful georne þæt nu fela geara men na ne rohton foroft hwæt hi worhton wordes oððe dæda 
49B.40.94: ac wearð þes þeodscipe swa hit þyncan mæg swyþe forsyngod þurh mænigfealde synna and þurh fela misdæda 
49B.40.95: ðurh morðdæda and þurh mandæda 
49B.40.96: ðurh gytsunge and þurh gifernesse 
49B.40.97: ðurh stala and þurh strutunga 
49B.40.98: ðurh mansylena and þurh hæðene unsida 
49B.40.99: ðurh swicdomas and þurh searocræftas 
49B.40.100: ðurh lahbrycas and þurh æswicas 
49B.40.101: ðurh mægræsas and þurh manslihtas 
49B.40.102: ðurh hadbrycas and þurh æwbrycas 
49B.40.103: ðurh sibgelegeru and for mistlice forlegeru 
49B.40.104: and eac synd wide swa we ær cwædon þurh aðbrycas and þurh wedbrycas and þurh mistlice leasunga forloren and forlogen ma þonne scolde 
49B.40.105: and freolsbrycas and fæstenbrycas wide geworhte oft and gelome 
49B.40.106: and eac her synd on earde a godes wiðersacan apostatan abroðene and cirichatan hetole and leodhatan grimme ealles to manega 
49B.40.107: and oferhogan wide godcundra rihtlaga and cristenra þeawa and hocorwyrde disige æghwar on ðeode 
49B.40.108: oftost on ða þingc þe swiðost to godes lage gebiriað mid rihte 
49B.40.109: and þi is nu geworden wide and side to ful yfelan gewunan þæt men swiðor scamað nu for godan dædan þonne for misdædan 
49B.40.110: forðam to oft man mid hocere goda dæda hyrweð and godfyrhte leahtrað ealles to swiðe 
49B.40.111: and swiðost man tæleð and mid olle gegretað ealles to gelome ða þe riht lufiað and godes ege habbað and syndæda eargiað be ænigum dæle 
49B.40.112: and þurh þæt se man swa deð þæt man eal hyrwað þæt man scolde herian and to forð laðet þæt man scolde lufian þurh þæt man gebryngeð ealles to maniga on yfelan geþance and on undæde swa þæt him ne scamað na þeah hi singian swiðe 
49B.40.113: and wið god sylfne forwyrcan hi mid ealle 
49B.40.114: and for idelan onscitan hi scamað þæt hi betan heora misdæda swa swa bec tæcan 
49B.40.115: gelice þam dwæsan þe for heora pritan sare nellað beorgan ær hi na ne magan þeah hi eal willan 
49B.40.116: eala micel magon manega git hertoeacan eaðe beþencan þæs þe ic ana on rædinge ne mihte fullice asmeagan hu earmlice hit gefaran is nu ealle hwile innan þisse earman forsingodre þeode 
49B.40.117: and smeage huru gehwa georne hine sylfne and þæs na ne gelatige ealles to lange 
49B.40.118: ac nu on godes naman uton don swa us neod is beorgan us silfum swa we geornost magon þi læs we ætgædere ealle forweorðan 
49B.40.119: and uton don swa us þearf is gebugan to rihte and be sumon dæle unriht ascunian and forlætan and betan swiðe georne þæt we ær bræcan 
49B.40.120: uton creopan to criste and bifigendre heortan clipian gelome and geearnian his mildse 
49B.40.121: uton god lufian and his lagum filigan 
49B.40.122: and gelæstan swiðe georne þæt þæt we beheton þa we fulluht underfengon oððe þa þe æt fulluhte ure foresprecan wæron 
49B.40.123: and uton word and weorc rihtlice fadian 
49B.40.124: and ure ingeþanc clænsian georne 
49B.40.125: and að and wed wærlice healdan 
49B.40.126: and sume getriwða habban us betweonan buton uncræfton 
49B.40.127: and utan gelome understandan þone micclan dom þe we ealle to sculon 
49B.40.128: and beorgan us georne wið þone weallendan bryne hellewites 
49B.40.129: and geearnian us ða mærða and ða myrhða þe god hæfð gegearwod þam þe his willan on worlde gewyrcað 
49B.40.130: god ure helpe amen 
49B.40.131: sit nomen domini benedictum et reliqua 

