283.5.1: se hælend crist syððan he to ðisum life com and mann wearð geweaxen ða þa he wæs þrittig wintra eald on þære menniscnysse þa began he wundra to wyrceanne 
283.5.2: and geceas þa twelf leorningcnihtas þa ðe we apostolas hatað 
283.5.3: ða wæron mid him æfre syððan and he heom tæhte ealne þone wisdom þe on halgum bocum stent and þurh hi eallne cristendom astealde 
283.5.4: ða cwædon hi to þam hælende 
283.5.5: leof tæce us hu we magon us gebiddan 
283.5.6: ða andwyrde se hælend and þus cwæð 
283.5.7: gebiddað eow mid þisum wordum to minum fæder and to eowrum fæder gode ælmihtigum 
283.5.8: pater noster qui es in cælis 
283.5.9: ðu ure fæder þu eart on heofenum 
283.5.10: forþi nu ealle cristene menn ægðer ge rice ge heane ge æðelborene ge unæðelborene and se hlaford and se þeowa ealle hi synd gebroðra 
283.5.11: and ealle hi habbað anne fæder on heofenum 
283.5.12: nis se welega na betera on þisum naman þonne se þearfa 
283.5.13: ealswa bealdlice mot se þeowa clypian god him to fæder ealswa se cyning 
283.5.14: ealle we synd gelice ætforan gode buton hwa oðerne mid godum weorcum forþeo 
283.5.15: ne sceal se rica for his welan þone earman forseon 
283.5.16: forþan eft bið se earma betera ætforan gode þonne se rica 
283.5.17: god is ure fæder þi we sceolon beon ealle gebroðru on gode and healdan þone broðorlican bend unforodne 
283.5.18: þæt is þa soðan sibbe swa þæt ure ælc oðerne lufige swa swa hine sylfne 
283.5.19: and nanum ne beode þæt he nelle þæt man him beode 
283.5.20: se ðe þis hylt he bið godes bearn and crist and ealle halige menn þe gode geþeod beoð his gebroðru and his gesweostru 
283.5.21: we cweðað pater noster qui es in cælis 
283.5.22: ðæt is ure fæder þu eart on heofenum 
283.5.23: forþan ðe godfæder is on heofenum 
283.5.24: and he is æghwar swa swa he sylf cwæð 
283.5.25: ic gefylle mid me sylfum heofenas and eorðan 
283.5.26: and eft þæt halige godspell be him þus cwæð 
283.5.27: heofen is his þrymsetl and eorðe is his fotsceamul 
283.5.28: we sceolon eac witan þæt se synfulla is eorðe gehaten 
283.5.29: and se rihtwisa is heofen gehaten forþam ðe on rihtwisum mannum is godes wunung 
283.5.30: and se goda man bið þæs halgan gastes templ 
283.5.31: swa eac þartogeanes se fordona mann bið deofles templ and deofles wunung 
283.5.32: forði þonne swa mycel is betwux godum mannum and yfelum swa bið betwux heofenan and eorðan 
283.5.33: seofon gebedu synd on þam paternostre 
283.5.34: on þam twam forman wordum ne synd nane gebedu ac synd herunga 
283.5.35: þæt is ure fæder þe eart on heofenum 
283.5.36: ðæt forme gebed is sanctificetur nomen tuum 
283.5.37: ðæt is sy þin nama gehalgod 
283.5.38: nis þæt na swa to understandenne swylce godes nama ne sy genoh halig se ðe æfre wæs halig and æfre bið and he us ealle gebletsað and gehalgað 
283.5.39: ac þis word is swa to understandenne þæt his nama sy on us gehalgod 
283.5.40: and he us þæs getiðie þæt we moton his naman mid urum muðe gebletsian 
283.5.41: and he us sylle þæt geþanc þæt we magon understandan þæt nan þing nis swa halig swa his nama 
283.5.42: ðæt oðer gebed is adueniat regnum tuum 
283.5.43: ðæt is on urum gereorde cume þin rice 
283.5.44: afre wæs godes rice and æfre bið 
283.5.45: ac hit is swa to understandenne þæt his rice beo ofer us 
283.5.46: and he on us rixie and we him mid eallre gehyrsumnysse underþeodde beon 
283.5.47: and þæt ure rice beo us gelæst and gefylled swa swa crist us behet þæt he wolde us ece rice forgyfan þus cweðende 
283.5.48: cumað ge gebletsode and habbað þæt rice þæt eow gegearcod wæs fram anginne middaneardes 
283.5.49: ðis bið ure rice gif we hit nu geearniað 
283.5.50: ðæt þridde gebed is fiad uoluntas tua sicut in cælo et in terra 
283.5.51: ðæt is gewurðe þin willa on eorðan swa swa on heofenum 
283.5.52: ðæt is swa swa englas on heofenum þe gehyrsumiað and mid eallum gemete to ðe geþeodað swa eac menn þe on eorðan synd and of eorðan geworhte beon hi þinum willan gehyrsume and to þe mid ealre gehyrsumnysse underþeodan 
283.5.53: on þam mannum soðlice gewyrð godes willa þe godes willan gewyrceað 
283.5.54: ure sawl is heofenlic and ure lichama is eorðlic 
283.5.55: nu bidde we eac mid þisum wordum þæt godes willa geweorðe ægðer ge on ure sawle ge on urum lichaman 
283.5.56: þæt ægðer him gehyrsumige and he ægðer gehealde and gescylde ge ure sawle ge urne lichaman fram deofles costnungum 
283.5.57: ðæt feorðe gebed is panem nostrum cotidianum da nobis hodie 
283.5.58: ðæt is on urum gereorde syle us todæg urne dæghwamlican hlaf 
283.5.59: ðæt is on þrim andgytum to understandenne þæt he us sylle fodan urum lichaman and sylle eac ure sawle þone gastlican hlaf 
283.5.60: se gastlica hlaf is godes bebod þæt we sceolon smeagean dæghwamlice and mid weorce gefyllan 
283.5.61: forþan swa swa se lichama leofað be lichamlicum mettum swa sceal seo sawl lybban be godes lare and be gastlicum smeagungum 
283.5.62: hraðe se lichama aswint and forweornað gif him bið oftogen his bigleofa 
283.5.63: swa eac seo sawul forwyrð gif heo næfð þone gastlican bigleofan þæt synd godes beboda 
283.5.64: on þam heo sceal geþeon and beon gegodod 
283.5.65: eac se gastlica hlaf is þæt halige husel mid þam we getrymmað urne geleafan 
283.5.66: and þurh þæs halgan husles þigene us beoð ure synna forgyfene and we beoð gestrangode ongean deofles costnunge 
283.5.67: ði we sceolon gelomlice mid þam gastlican gereorde ure sawle clænsian and getrymman 
283.5.68: ne sceal swaþeah se ðe byð mid healicum synnum fordon gedyrstlæcan þæt he godes husel þicge buton he his synna ær gebete 
283.5.69: gyf he elles deð hit bið him sylfum to bealewe geþiged 
283.5.70: se hlaf getacnað þreo þing swa swa we cwædon 
283.5.71: an is þæs lichaman bigleofa oðer is þære sawle þrydde is þæs halgan husles þigen 
283.5.72: ðissera þreora þinga we sceolon dæghwamlice æt urum drihtne biddan 
283.5.73: ðæt fifte gebed is et dimitte nobis debita nostra sicut et nos dimittimus debitoribus nostris 
283.5.74: ðæt is forgif us ure gyltas swa swa we forgyfað þam mannum þe wið us agyltað 
283.5.75: we sceolon don swa swa we on þisum wordum behatað 
283.5.76: þæt is þæt we beon mildheorte us betweonan and for þære mycelan godes lufe forgyfan þam mannum þe wið us agyltað þæt god ælmihtig forgyfe us ure gyltas 
283.5.77: gyf we þonne nellað forgyfan þa lytlan gyltas þæra manna þe us gremedon þonne nele eac god us forgifan ure synna mycele and manega 
283.5.78: swa swa crist sylf cwæð 
283.5.79: ðonne ge standað on eowrum gebedum forgyfað swa hwæt swa ge habbað on eowrum mode to ænigum menn and eower fæder þe on heofenum is forgifð eow eowre synna 
283.5.80: is þeahhwæðere getæht æfter godes dihte þæt wise menn sceolon settan steore dysegum mannum swa þæt hig þæt dysi and þa unþeawas alecgon and þeah þone mann lufian swa swa agenne broðor 
283.5.81: ðæt syxte gebed is et ne nos inducas in temptationem 
283.5.82: ðæt is ne geþafa þu god þæt we beon gelædde on costnunge 
283.5.83: oðer is costnung oþer is fandung 
283.5.84: god ne costnað nanne mann ac þeahhwæðere nan mann ne cymð to godes rice buton he sy afandod 
283.5.85: forþi ne sceole we na biddan þæt god ure ne afandige 
283.5.86: ac we sceolon biddan þæt god us gescylde þæt we ne abreoðon on þære fandunge 
283.5.87: deofol mot ælces mannes afandian hwæðer he aht sy oððe naht hwæðer he god mid inneweardre heortan lufige oððe he mid hiwunge fare 
283.5.88: swa swa man afandað gold on fyre swa afandað god þæs mannes mod on mislicum fandungum hwæðer he anræde sy 
283.5.89: genoh wel wat god hu hit getimað on þære fandunge ac hwæðere se mann næfð na mycele geþingðe buton he si afandod 
283.5.90: ðurh þa fandunge he sceal geþeon gif he þam costnungum wiðstent 
283.5.91: gyf he fealle he eft astande þæt is gif he agylte he hit georne gebete and syððan geswice 
283.5.92: forþi ne bið nan bot naht buton þar beo geswicennyss 
283.5.93: se mann þe wyle gelomlice syngian and gelomlice betan he gremað god 
283.5.94: and swa he swyðor syngað swa he deofle gewyldra bið and hine þonne god forlæt 
283.5.95: and he færð swa him se deofol wissað swa swa tobrocen scip on sæ þe swa færð swa hit se wind drifeð 
283.5.96: ealle gesceafta sunne and mona and ealle tungla land and sæ and nytenum ealle hi þeowiað heora scippende forþan ðe hi farað æfter godes dihte 
283.5.97: se lyðra mann ana þonne he forsyhð godes beboda and fulgæð deofles willan oððe þurh gytsunge oððe þurh graman oððe þurh unrihthæmed oððe þurh mansliht oððe þurh mane aðas oððe þurh lease gewitnysse oððe þurh oðre mislice synna þonne bið he deofles þeowa 
283.5.98: þonne he deofle gecwemð and þone forsyhð þe hine geworhte 
283.5.99: ðæt seofoðe gebed is sed libera nos a malo 
283.5.100: ðæt is ac alys us fram yfele alys us fram deofle and fram eallum his syrwungum 
283.5.101: god lufað us and deofol us hatað 
283.5.102: god us fet and gefrefrað and deofol us wyle ofslean gif he mot 
283.5.103: ac him bið forwyrned þurh godes gescyldnysse gif we us sylfe nellað fordon mid unþeawum 
283.5.104: forþi we sceolon forbugan and forseon þone lyðran deofol mid eallum lotwrencum forþam ðæ him ne gebyrað naht to us 
283.5.105: and we sceolon lufian and fylian urum drihtne se ðe us læt to þam ecan life 
283.5.106: seofon gebedu swa swa we ær sædon beoð on þam paternostre 
283.5.107: ða þreo forman gebedu beoð us ongunnene on þyssere worulde ac hi beoð a ungeendode on þære towerdan worolde 
283.5.108: seo halgung þæs mæran naman godes ongan us mannum þa ða crist wearð geflæschamod mid ure menniscnysse 
283.5.109: ac seo ylce halgung wunað on ecnysse forþam ðe we on þam ecan life bletsiað and heriað æfre godes naman 
283.5.110: and god rixað nu and his rice stent æfre butan ende 
283.5.111: and godes willa bið gefremod on þisum life þurh gode menn 
283.5.112: se ylca willa wunað a on ecnysse 
283.5.113: ða oðre feower gebedu belimpað to þisum life and mid þisum life geendiað 
283.5.114: on þisum life we behofiað hlafes and laræ and huselganges 
283.5.115: on þam towerdan life we ne behofiað nanes eorðlices bigleofan 
283.5.116: forþam ðe we þonne mid þam heofenlicum mettum beoð gereordode 
283.5.117: her we behofiað lare and wisdomes 
283.5.118: on þam heofonlican life we beoð ealle full wise and on gastlicere lare full gerade þa ðe nu þurh wisra manna lare beoð godes bebodum underþeodde 
283.5.119: and her we behofiað þæs halgan husles þigene for ure beterunge 
283.5.120: soðlice on þære heofonlican wununge we habbað mid us cristes lichaman mid þam he rixað on ecnysse 
283.5.121: on þissere worolde we biddað ure synna forgyfenysse and na on þære towerdan 
283.5.122: ði ne sceamige nanum cristenum menn þæt he andette his synna and bete swa his scrift him tæce 
283.5.123: forþan se ðe nele his synna on þissere worulde andettan mid soðre behreowsunge him sceal gesceamian ætforan gode ælmihtigum and ætforan his engla werodum and ætforan eallum mannum and ætforan eallum deoflum æt þam myclum dome þar we ealle gegaderode beoð 
283.5.124: ðar beoð cuðe ure ealra misdæda eallum þam werodum 
283.5.125: and se ðe ne mæg his gyltas for sceame anum menn geandettan him sceal sceamian þonne ætforan heofonwarum and eorðwarum and hellwarum 
283.5.126: and seo sceamu him bið endeleas forþan se mann þe nele his synna behreowsian on his life ne begytt he nane forgyfenysse on þam towerdan 
283.5.127: and on þisum life we biddað þæt god us gescylde wið deofles costnunga and us alyse fram yfele 
283.5.128: on þam ecan life ne bið nan costnung ne nan yfel forþi ðar ne cymð nan deofol ne nan yfel mann þe us mage dreccan oððe derian 
283.5.129: ðær beoð geþwære sawl and lichama þe nu on þisum life him betweonan winnað 
283.5.130: þar ne bið nan untrumnyss ne geswinc ne wana nanre godnysse 
283.5.131: ac crist bið mid us eallum and us ealle þing deð butan edwite mid ealre blisse 
283.5.132: crist gesette þis gebed and swa beleac mid feawum wordum þæt ealle ure neoda ægðer ge gastlice ge lichamlice þaron synt belocene 
283.5.133: and þis gebed he gesette eallum mannum þe æfre cristene syndon 
283.5.134: ne cwyð na on þam gebede min fæder þu ðe eart on heofenum ac cwyð ure fæder 
283.5.135: and swa forð ealle þa word þe ðar æfter fyliað sprecað gemænelice be eallum cristenum mannum 
283.5.136: ði ah cristenra manna gehwylc mycele þearfe þæt he cunne ægðer ge his paternoster and his credan 
283.5.137: forþan he ne bið wel cristen þe þæt leornian nele 
283.5.138: ne he nah mid rihte æniges mannes æt fulluhte to onfonne ne æt bisceopes handan se ðe þæt ne cann ær he hit geleornige 
283.5.139: ne he rihtlice ne byð husles wyrðe æt his endedæge ne clænes legeres se ðe on life þæt leornian nele huru on englisc buton he on leden mæge 
283.5.140: and uton geþencean hwanon we comon and to hwan we gewurðan sceolon 
283.5.141: of eorðan gewurdon ærest geworhte þa ðe we ealle of comon 
283.5.142: and to eorðan we sceolon ealle gewurðan 
283.5.143: and of eorðan we sceolon ealle arisan on domesdæg 
283.5.144: and syððan habban swa ece wite aa butan ende swa ece blisse swa hwæðer swa we on life ær geearnodon 
283.5.145: eala hu læne and hu lyðre þis lif is on to getruwigenne and hu oft hyt wyrð raðost forloren and forlæten þonne hit wære leofost gehealden 
283.5.146: ðeos woruld is sorhfull and fram dæge to dæge a swa leng swa wyrse forþan ðe heo is on ofestum and hit nealæcð þam ende 
283.5.147: uton forþan don swa us mycel þearf is 
283.5.148: habban us aa on gemynde þæne timan þe us toweard is 
283.5.149: ðæt is þonne se earma lichama and seo sawl hi todælað 
283.5.150: þonne we witon full georne þæt us forlætað and nyde sceolon ealle ure woruldfrynd 
283.5.151: ne magon hi us þonne ænige gode buton hi for þa sawle hwæt don wyllon 
283.5.152: ac bið æt gode sylfum gelang eall hwæt we þonne gefaran scylon 
283.5.153: uton nu forði habban trumne geleafan to gode and hine biddan þæt he us geunne æfter urum forðsiðe þæt we moton becuman to his mildheortnysse 
283.5.154: swa swa he eallum þam behaten hæfð þe hine lufiað and his beboda healdað 
283.5.155: þæt is þæt heofenlice rice þe he sylf on wunað mid eallum his halgum a butan ende 
283.5.156: and eac we sceolon biddan þa halgan fæmman sancta marian ures drihtnes moder þæt heo us geþingige to hyre leofan bearne hyre scippende and to urum scyppende þæt is god ælmihtig 
283.5.157: forþam ðe heo mæg abiddan æt him eall þæt heo wyle 
283.5.158: heo is gebletsod ofer eallum wifhades mannum 
283.5.159: heo is seo heofenlice cwen and ealra cristenra manna freond and fultum 
283.5.160: ure ealdemoder eua us beleac heofenan rices geat 
283.5.161: and seo eadige maria hit eft us geopenode gif we hit sylfe nu mid yfelum weorcum us ne belucað 
283.5.162: mycel mæg heo æt hyre bearne abiddan gif heo bið geornlice to gemynegod 
283.5.163: uton forþig mid mycelre geornfulnysse hig gebiddan þæt heo us þingie to hyre agenum bearne 
283.5.164: se ðe is ægðer ge hyre scippend ge hyre sunu soð god and soð mann an crist 
283.5.165: se ðe leofað and rixað mid fæder and mid halgum gaste hig þry an god aa on ealra worulda woruld a butan ende amen 

