32.12.1: repleatur os meum laude ut possim cantare 
32.12.2: men ða leofestan twa ceastra wæron from fruman worolde 
32.12.3: oðre timbreð ure drihten crist oþre timbreð dioful earmum and forworhtum saulum to wite and to forwyrde 
32.12.4: and ðas twa ceastra monna cynne from fruman middangeardes oð worulde ende timbreð and fylleð 
32.12.5: hwær is þonne nu ða men ða leofestan menniscra manna ænig þæt asecggan mæge þa eadignisse and ða fægernisse þæs wuldorlican plegan an þære heofoncundan hierusalem 
32.12.6: sio is on englisc sibbe gesyhð gereht forðon ðe þa men ealle habbað sibbe and blisse and gefean ða þe nu geearniað þuruh þa gehealdnisse godes beboda 
32.12.7: and ðurh þa gehealdnisse ðære snawhwitan tunecan þæs fulwihtbæðes þæt hi þider cuman motan 
32.12.8: þær is leoht ealles leohtes and þær bið se eca gefea and þær bið sio ece torhtnes ealra engla 
32.12.9: þær bið ec sio swete lufu ealra haligra and þær bið sio ece blis butan ælcum ende 
32.12.10: þær bið sio fægruste geoguð butan ælcere ilde 
32.12.11: ðær bið se torhta dæg þæs heofoncundan licoman 
32.12.12: þær bið sio ece eadignes simle unonstyrgendlico 
32.12.13: ðær bið rice butan ælcere onwendednisse 
32.12.14: ðær bioð rihtwisan him seolfe 
32.12.15: and þær nænig sunne on setle ne gæð 
32.12.16: and þær mona gewanod ne bið 
32.12.17: ac þær bið godes lof þæt singaleleste 
32.12.18: þær beoð engla sangas simle gehired 
32.12.19: ðær ne bið næfre sar ne gnornung ne heaf ne wop 
32.12.20: ac þær onfoð ða halegan þem fægeran wuldorbeacne þæs ecan rices 
32.12.21: and þonne scinað fægrur þonne sunne æfre dyde oððe þa dyde þa hio beorhtost wæs 
32.12.22: þæt wæs þa hio ærest geworht wæs ða hio wæs hundteontegum siðum beorhtre þonne hio nu sie 
32.12.23: ac hio ofteah hire leoman and leohtes þriddan dæl ða se scippend ealles middangeardes an rode hangude þæs leohtes and þæs leoman and þære fægernisse 
32.12.24: wyrcen we and bidden we þæt hit us biþ gesewen mid englum and mid heahenglum 
32.12.25: and mid halgum witgum and mid halgum apostolum usses drihtenes dierlingþegenum 
32.12.26: and mid eallum halgum martyrum and mid æghwelces hades halgum heapum þa blissiað mid ælmihtigum gode 
32.12.27: þære blisse him næfre næni ende cymeð 
32.12.28: sægeþ þæt gelimpe ær domesdæge on þæm nehstum tidum þisse worlde þæt bið micel gefeoht and hungur and eorðrenas and micel wæta geond middaneard 
32.12.29: and styrnes mycel and monega ungeradnissa and folces tælnissa and ealra ðinga gehwelces ungeradnis 
32.12.30: and biscopas beoð ungerade betwix him 
32.12.31: gold and seolfor ne bið nohtte weorð 
32.12.32: and bið from easteweardum middangearde oð ðone miclan babilonia biry monna cynnes forwyrd cymeð and þone bioð ealle æwylmas on blod gehwyrfde 
32.12.33: steorran feallað of heofonum on eorðan and sunne hire sciman ofer healf ofgifð and mona ne sileð nan leoht 
32.12.34: ðis sindun ða foretacen þe ær domesdæge geweorðan sculun and þara broca onfon ðe þonne ofer men cumað 
32.12.35: wa þam mannum þe þæs nellað nænige gimnesse habban and earman wedlan to hilpe to cirrane 
32.12.36: forðon ge þonne nænige mildse ne habbað æt ælmihtigum gode 
32.12.37: witun ge witudlice þæt ic eom þæt hiehste bearn þæs lifgendan godes þe  þis word sprece and eow secgge 
32.12.38: on þone sunnandæg on þære wucan foreweardre ær ðæm dome is þæt æriste foretacn 
32.12.39: ymbe underntid þæs dæges bið micel gnornung and geomrung geworden ofer ealne middangeard 
32.12.40: and micela stefna bioð on heofnum gewordena and stronge and micelu wolcnu astigað of ðissum rodore norðeweardum 
32.12.41: and ðunorslihtas bioð and liges bryne swiðe stronglice 
32.12.42: and farað æfter þæm wolcne and bewreoð eallne heofon oð efen 
32.12.43: and hit rineð blode and fyre ofer ealle eorðan 
32.12.44: ðis sindon þa foretacen ðæs æristan dæges 
32.12.45: ðonne on þone monandæg bið micel stefn geworden of heofones rodore 
32.12.46: and eal eorðe bið onwended of hire stowe 
32.12.47: and heofones geatu bioð ontynedu from easteweardum oð westewerdne middangeard 
32.12.48: and micle mihta þær utæðmað þurh hiofenes geatu and bewreoð ealne heofon 
32.12.49: þis sindon þa tacn on tiwesdæg 
32.12.50: to ðære æfteran tide þæs dæges stefn bið geworden of heofonum 
32.12.51: and ealne þisne feþerscytan middangeard acwelleð 
32.12.52: and þonne æt niehstan heofon bið gefealden tosomne swa swa boc 
32.12.53: and mona ne bið gesewen 
32.12.54: and ealle bioð mid swefles fulnissum aðisterade æt ða teoþan tid dæges 
32.12.55: þonne cweðað ealle folc 
32.12.56: eala nu hit ende nealeceð 
32.12.57: nu we sculon forweorðan 
32.12.58: þis sindon þa tacen þæs ðriddan dæges 
32.12.59: ðonne on wodnesdæg to þære æristan tide eorðe norðeward and easteweard sprecað tosomne 
32.12.60: and bið onstyred eal eorðan mægen on þæm dæge 
32.12.61: þonne gefealleð ealra þeoda godgyld and hergas 
32.12.62: eal eorþan getimbro gehriosaþ 
32.12.63: þis sindon þa tacen þæs feorðan dæges 
32.12.64: ðonne on þunoresdæg to middæges færinga weorðað micele þunurslihtas 
32.12.65: and monan leoht and sunnan leoht bið genumen æt him 
32.12.66: and micele þistro bioð on heofonum oð æfen 
32.12.67: and steorran fleogaþ þas wiorld and laðettað þisse worulde lif 
32.12.68: ðis sindon ða tacen þæs fiftan dæges 
32.12.69: ðonne on frigedæg beoð micelo foretacen on heofonum 
32.12.70: and to ðære feorðan tide þæs dæges bið tosliten heofones rodor from easteweardne oð westewerdne 
32.12.71: þonne lociað englas of heofonum on eorðan and men lociað from eorðan þurh heofonas 
32.12.72: and þonne fleoð men and hidað hie on dunum and on denum for þy micelan dæge ðe þonne bið 
32.12.73: and hi ðonne cweðað 
32.12.74: tohlide þeos eorðe and forswelge us 
32.12.75: forþon þe þis sind swelc wundor swelce næfre ær ne gewurdon siððan þios weorld gesceapen wæs 
32.12.76: ðis sindun þa tacen þæs sixtan dæges 
32.12.77: þonne on sæternesdæg to þære æfteran tide ðuruh feower hwommas weorolde 
32.12.78: and eac eal hiofon gefylled bið mid englum 
32.12.79: and helware habbað micel gefeoht mid englum ealne þone dæg 
32.12.80: and þonne ða halgan heofonware ofercumað ða awyrgedan gastas for ðæm halgum and þam gedefum gastum 
32.12.81: and þonne geseoð ealle þeoda hira forwyrd 
32.12.82: ðis sindon þa tacen þæs siofoðan dæges 
32.12.83: forþon þonne men þa leofestan hwæt we nu gehirdon be ðisses middangeardes ende and be ðæm towerdan ege ofer ealle woruld 
32.12.84: is us ðonne nu geornlice to geðencene se ytemesta dæg and micla dom ðe ure drihten þonne demeð eallum manna cynne 
32.12.85: swa hit sægeð in þæm godspelle 
32.12.86: þonne monnes sunu cymeð on middangeard in micelre mihte and on godþrymme 
32.12.87: þonne beoð gesomnade to him ealle ðeoda and he þonne todæleþ þa cristenan sawla and þa synfullan 
32.12.88: þonne seteð he ða clænan sawla and þa gecorenan him on ða swiðran hand þæt beoð þa halgan sawla and þonne cwið he to him 
32.12.89: cumað ge nu gebletsude and onfoð mines wuldres þæt eow wæs gegearwud togenes from fruman worlde 
32.12.90: and þonne seceð he þa scildigan and þa forworhtan sawla 
32.12.91: and ðonne cwið he to him 
32.12.92: gewitað ge awyrgede from me in þæt ece fyr þæt wæs deoflum gegearwud and hira gesiðþum 
32.12.93: uton nu geearnian men þa leofestan ðæt we moton on þam rice beon þam þe godfæder on ða swiðran hand beoð gesete and to ðam wuldre feran moton þe we to gescapene sind 
32.12.94: þonne men þa leofestan hwæt her sægeþ git forð be þam siofon heofonum 
32.12.95: siofon heofonas sindon in gewritum leornode 
32.12.96: þæt is se lyftlica heofon and se oferlyftlica and se fyrenan heofon and se stronga heofon þone we rodor hatað and se egeslica heofon and engla heofon and heofon þære halgan ðrinnisse 
32.12.97: ðonne is þære dura nama þæs forman heofones abyssus haten þæt is deopnis 
32.12.98: and þære oðre dura nama is sabaoth þæt is weoroda duru forþon englas ðider in gað and manna sawla 
32.12.99: sanctus mihael se heahengel wealdeð þære dura 
32.12.100: and twa fæmnan hi healdað mid him 
32.12.101: ða sindon nemde equitas estimatio 
32.12.102: ða habbað byrnende gyrde on hira handum 
32.12.103: þonne sio duru ðæs oferlyftlican heofones is nemned elioth 
32.12.104: þonne healdeð sanctus uriel þa duru se heahengel and ða twa fæmnan mid him 
32.12.105: ða sindon nemde continentia and contentia 
32.12.106: and hi habbaþ fyrene girde in hira scetum mid þam hi sleað ða eagan þara sinfulra sawla 
32.12.107: be þam durum irnað fyren flod ðam is nama haten abiersetus 
32.12.108: ðær beoð ða sawla ærist ðwegene and clænsud swa siolfor and gold 
32.12.109: ðonne is oðer flod neh þam flode ðæs nama is fons roris 
32.12.110: þæt is on ure geðeode weðnisse flod 
32.12.111: ða sawla of ðæm byrnenda flode beoð sende in ðisne flod 
32.12.112: and ðær bioð þwegene and bebaðude oþðæt þa wunda beoð hale 
32.12.113: gif hit beoð ðara monna sawla ðe soðe hreowe doð hira synna 
32.12.114: þa englas þonne lædað þa sawle to ðriddan durum and to ðan þriddan heofone 
32.12.115: se is nemned ioth 
32.12.116: þær is fyren ofen geseted 
32.12.117: xii þusenda fæðma in heannisse se lig bið þe of ðam ofne forð gæð 
32.12.118: ealle ða sawla þara soðfæstra and ðara synfulra farað þurh þone lig 
32.12.119: þa soðfæstan in anes eagan birhtme þone lig oferferað 
32.12.120: ðam synfullan þynceð in þam lig xii wintra fyrst in ðisse worlde 
32.12.121: siððan sio sawl bið læded to ðære feorðan dura 
32.12.122: þære nama is iohim 
32.12.123: þær is fyren flod irnende 
32.12.124: and ðær sind weallas ymbe þone flod 
32.12.125: and ðæs flodes brædo is xii ðusenda fæðma 
32.12.126: and ealle ða sawla ðara soðfæstra and sinfulra ferað ofer þone flod 
32.12.127: and swa ic ær cwæð þa soðfæstan in anes eagan birhtme oferferað hi 
32.12.128: and ða sinfullan beoþ celde and cwilmde xii wintra lengo 
32.12.129: siððan hi bioð lædde to ðære fiftan dura 
32.12.130: ðære noma is inditum 
32.12.131: ðær is flod ymbirnende and birnende hweowol in middum ðæm flode ymbhweorfende 
32.12.132: and hit scufeð ða synfullan ofdune in ðone birnendan flod 
32.12.133: ðonne ure scippend ut wile ða sawla ðanon alisan of ðam flowendan fyre 
32.12.134: he sendeð þonne his englas mid heardum gyrdum þa beoð in gemete hefigran þonne stanas 
32.12.135: se engel slihð mid ðære in þone byrnendan flod and aheaweð ða sawle up of þam flode 
32.12.136: of æghwelcum anum slege aspringeð c spearcena 
32.12.137: in æghwylcum anum bið mannes byrðen 
32.12.138: c sawlu ðara synfulra sweltað and forweorðað for ðam spearcum 
32.12.139: siððan hi bioð læded to ðære sixtan dura and to ðam sixtan heofone 
32.12.140: þære dura nama is ieruð 
32.12.141: ac ne bið him þær nænigu tintregu geteled ne gerimed 
32.12.142: ac þær scineð þæt leoht þara diorwyrþra eorclanstana 
32.12.143: siððan hi bioð læded to þam heofone and to þam heahsetle þære halgan ðrinnisse and him bið þær demed 
32.12.144: þær sanctus michael agifeð þa sawla þæra soðfæstra and þæra sinfulra 
32.12.145: þæt is þæt se wealdend cwið 
32.12.146: syllað þa synfullan sawla þam grimman engle to cwilmanne and to bescencanne in helle 
32.12.147: sio helle hafað iserne weal 
32.12.148: and xii siðum hio beliet ða helle 
32.12.149: and ofer þam xii fealdum þara wealla wæron xii dracan fyrene 
32.12.150: se grimma engel sende þa synfullan sawla þam ytemestan dracan 
32.12.151: and he hi forsweolgeð and eft aspiweð þam niðeran dracan 
32.12.152: swa hira æghwylc sendeð oðrum in muð þa sawla ðe bioð gebundenne mid þam bendum ðara eahta synna ealdorlicra 
32.12.153: se ytemesta draca þæt is þæt ealdordeoful se gebunden onbecling mid raceteage reades fyres to tacne cristes rode in hellegrunde 
32.12.154: and ðeah ðe hwylc mon hæbbe c tungena and ðara æghwylc hæbbe isene stefne 
32.12.155: ne magon hi asecggan helletintrega and ðara fulnissa ðara dracena 
32.12.156: and ðone singalan hungor and ðone unablinendan ðurst 
32.12.157: and ða awesendan nacodnisse and ða ecan þistru 
32.12.158: and ðone bryne þæs sweartan fyres and þone unarefnendlican cile 
32.12.159: and þæt eara earmlicost is þæt he næfre god ne geþence ne god hine 
32.12.160: ne ðæs nowiht elles bið gehired nimðe wop and hrop and wea 
32.12.161: se ðe wile him ðas trego bebeorgan bewarnige he him unrihtgestreon and unrihthæmed and dierne geligero 
32.12.162: eorre and æfeste and oferhyd 
32.12.163: and mæne aðas and wifsocne morðor and wyrgnisse 
32.12.164: forðon þe cweden is in þære rædinge þæt seo wirigcwedule tunge ne gestigeð heo næfre godes rice 
32.12.165: ne mæg næfre nænig mon asecggan heofona rices gefean 
32.12.166: ne ðære fægernisse godes mihta and his micelnisse þurh gife usses drihtnes hælendes cristes se lifað and rixað in ecnesse butan ænigum ende amen 

