dominica iiii in xl 

309.21.1: men ða leofestan we willað her sprecan mid feawum wordum be ðam þrym þingum þe eallum mannum synt nedbehefe to witanne and to hæbbenne 
309.21.2: þæt is geleafa and hiht and lufu 
309.21.3: riht geleafa is þæt man gelyfe on fæder and on sunu and on haligne gast 
309.21.4: þæt ne synt na þry godas ac is an ælmihtig god se gesceop heofonas and eorðan and sæs and ealle þa þing þe on ðam syndon 
309.21.5: se hiht is þæt man hopige to ðam ecan life and to ðam unasecgendlicum medum þe dihten gehaten hæfð ælcum þæra þe mid godum willan and mid godum dædum his willan gewyrceað her on life 
309.21.6: seo lufu is þonne þridde 
309.21.7: þæt is þæt we syn gefyllede mid þære soðan lufe to gode and to urum nextan 
309.21.8: we sceolon symle on ðysse lufe wunian 
309.21.9: forðan ðe iohannes se godspellere cwæð þæt god wunige on ðam þe ðas lufe hæfð and he on gode 
309.21.10: men þa leofestan nu we gehyrað þæt god on us eardian wile and we on him is us nu forð swiðe micel þearf þæt we us sylfe wyrðe gedon him to eardungstowe and þæt we on him eardian moton 
309.21.11: þurh þas six þing þe heræfter filiað sceal ælc cristenman hine sylfne gegearwian and geclænsian þæt he wyrðe beo þæt god on him wunige 
309.21.12: þæt is andetnys and dædbot and halige wæccan and fæstenu and gebedu and ælmesdæda 
309.21.13: seo andetnys is to donne be eallum þam synnum þe þurhtogene beoð oððe on geðance oððe on spræce oððe on dæde 
309.21.14: god gewilnað ure andetnysse forði þe he wile rihtlice ure gyltas forgifan 
309.21.15: seo andetnys us deð ægðer ge heo us gehælð ge heo us gerihtwisað ge eac heo sylð us ura synna forgifnysse 
309.21.16: eall þære forgifnysse tohopa is on ðære andetnysse 
309.21.17: forði we ne magon na hale wurðan on ðam toweardan life buton þurh andetnysse 
309.21.18: be ðam cwyð salomon 
309.21.19: se ðe behyt his synna and hi nele geandettan ne wurð he næfre ofer eorðan gereht ac se ðe his synna geandet and hi forlæt he begyt godes mildheortnysse and forgifnysse 
309.21.20: æfter þære andetnysse man sceal underfon dædbote 
309.21.21: be ðære cwyð se hælend on ðam godspelle 
309.21.22: penitentiam agite adpropinquabit enim regnum celorum 
309.21.23: þæt is on urum geðeode 
309.21.24: doð dædbote forðan ðe heofona rice genealæcð 
309.21.25: and iohannes se fulluhtere cwyð 
309.21.26: doð swilce wæstmas swylce beon dædbote wurðe 
309.21.27: se deð þonne þa wæstmas þe beoð dædbote wurðe þe ða gedonan gyltas bewepð and hi eft ne geedlæcð 
309.21.28: swa hit on oðre stowe be ðam gecweden is 
309.21.29: ne adicias peccatum super peccatum 
309.21.30: þæt is ne geeacna þu na synne ofer þa synne 
309.21.31: forðam se man þe ða synne eft geedlæcð þe he ær gebette and geswicennysse behaten hæfde is æfter boca sagum gelice geðeawod þam hunde þe ytt þæt he sylf ær aspaw 
309.21.32: ure drihten cwyð eft þurh isaiam þone witegan 
309.21.33: lauamini et mundi estote 
309.21.34: þæt is aðweað eow and beoð clæne 
309.21.35: se man hine þwyhð and bið clæne þe ða forðgewitenan gyltas bewepð and mid tearum aðwyhð and eft ne geedlæcð þæt he ær beweop 
309.21.36: and se man hine þwyhð and ne bið na clæne þe bewepð þa gyltas þe he ær dyde and hi na ðe hraðor ne forlæt ac æfter þam tearum þa ilcan synne geedlæcð þe he ær beweop 
309.21.37: eornostlice is to witanne þæt þæt is soð dædbot þe man mid micelre stiðnysse deð and næfre eft þæt unriht ne þurhtihð þe he ær lufude 
309.21.38: nis na seo dædbot be ðæra geara getele gedemed ac be ðære biternysse þæs modes 
309.21.39: forðam god ne besceawað þa langsumnysse þære tide ac he smeað þa gewilnunge and þa geornfulnysse þæs modes 
309.21.40: þeah ðe þonne hwylc man sy swiðe synfull and swiðe arleas and unrihtwis ne sceal he tweonian þæt he ne mæge godes mildheortnysse begytan gif he wile to dædbote gecyrran 
309.21.41: forðan ðe godes mildheortnys gehylpð ælcum þæra þe on ðysum life wile dædbote don 
309.21.42: and þa ðe her on life forhogiað oððe forsceamiað þæt hi nellað hreowsunge don and heora gyltas bewepan witodlice hi sceolon hreowsian and wepan on hellewitum þær hi ne magon nane mildheortnysse geearnian 
309.21.43: be ðære stowe se hælend cwæð on ðam godspelle 
309.21.44: ibi erit fletus et stridor dentium 
309.21.45: þæt is on urum geðeode 
309.21.46: þær bið eagena wop and toða gristbitung 
309.21.47: and þær nan oðer þing ne bið gesewen ne gehyred buton edwit and onhrop and bryne and cyle and þurst and hunger and ealra yrmða swa fela swa nan man ne mæg oðrum asecgan þe deofle gegearwode synt and his geferum 
309.21.48: þæt synt þa ðe his larum her on life fyligað and him to ælcum unrihte gelæstað 
309.21.49: men þa leofestan us is swiðe micclum to warnigenne wið þone ormætan brogan þæra ungeendedlicra hellewita 
309.21.50: and we sceolon mid micelre dædbote wið urne drihten þingian þæt we þa witu forbugan moton and to ðam ecan life becuman 
309.21.51: nu þæncð mænig man on his mode þonne he þis gehyrð 
309.21.52: hwi sceal ic don miccle dædbote 
309.21.53: ic næbbe nænne healicne gylt gedonne 
309.21.54: ac ne cweðe nan man þis forði ðe nan man ne bið swiðor beswicen þonne se ðe hine sylfne selustne teleð 
309.21.55: and eac we witun þæt we gyltas gewyrcað dæghwamlice na þæt an mid idelum dædum ac eac mid idelum spræcum 
309.21.56: þonne se hælend be ðam cwæð on ðam godspelle 
309.21.57: omne otiosum uerbum quod locuti fuerint homines reddent rationem de eo in die iudicii 
309.21.58: þæt is on urum geðeode 
309.21.59: be ælcum idelum worde þe men gesprecað hi sceolon agyldan gescead on domesdæge 
309.21.60: mid þære dædbote man sceal lufian halige wæccan 
309.21.61: forðan ðe þa wæstmas þe of ðære wæccan cumað ahebbað to heofona rice þæne þe hi lufað 
309.21.62: is eac manna gehwylcum to witanne þæt þæs mannes wæcce þe wacað for his oferfylle and for oferdrynce and for unrihtum geðance and unnyttum spræcum and eac for manegum oðrum unrihtum weorcum nis to nanre wæccan geteald 
309.21.63: ac heo is geteald to deofles weorce 
309.21.64: forðan ðe se deoful ne slæpð næfre ac a he bið waciende and syrwende hu he mancynn mæge beswican 
309.21.65: swa se apostol be ðam cwæð 
309.21.66: circuit querens quem deuoret 
309.21.67: he cwyð þæt he beo a farende and secende hwæne he forswelge 
309.21.68: ac us gedafenað þæt we wacian swa swa isaias se witega cwæð 
309.21.69: he cwæð drihten on niht wacað min gast to ðe forðan ðe þine bebodu synt leohte ofer eorðan 
309.21.70: and eallswa dauid cwæð 
309.21.71: he cwæð media nocte surgebam ad confitendum tibi super iudicia iustitiae tuae 
309.21.72: þæt is on urum geðeode 
309.21.73: drihten ic aras to middere nihte to andettenne þe be ðinre rihtwisnysse domum 
309.21.74: þanun mynegað se hælend on ðam godspelle his leorningcnihtas to wacienne and þus cwæð 
309.21.75: beati serui illi quos cum uenerit dominus inuenerit uigilantes 
309.21.76: he cwæð eadige synt þa þeowas þe heora drihten hi wacigende gemet þonne he cymð 
309.21.77: forðam he hi geset ofer ealle his god 
309.21.78: þæt is ofer ealle neorxnawonges gefean 
309.21.79: and he cwæð eft on oðre stowe 
309.21.80: uigilate ergo quia nescitis in qua ora dominus uester uenturus sit 
309.21.81: þæt is on urum geðeode 
309.21.82: waciað forðan ðe ge nyton on hwilcere tide eower drihten cymð 
309.21.83: hwæðer þe on æfen þe on midde niht þe to hancrede þe on dægred 
309.21.84: þy læs þe he eow slæpende gemete þonne he cymð 
309.21.85: þonne is us mid þysse wæccan swiðe to smeagenne and to leornigenne embe ures drihtnes bebodu and gelomlice to biddenne 
309.21.86: forðam sanctus iacobus cwæð þæt þæt singale gebed micclum fremode mid gode 
309.21.87: swa hwylc man swa wile symle mid gode wunian he sceal gelomlice hine gebiddan and gelomlice godes æ smeagan 
309.21.88: and se ðe rædan cunne he ræde 
309.21.89: se ðe ne cunne he hlyste þam rædendan 
309.21.90: hwæt we gehyrað þæt þa unrihtwisan gytseras and reaferas on þisse worulde smealice acsiað 
309.21.91: and eac heora sceattas syllað wið þan ðe him man cyðe hwanon hi magon heora geteorigendlican goldhord geeacnian 
309.21.92: and þonne hi his mæst gegaderod habbað þonne sceolon hi hit þurh sum ungelimp þyses lifes eall forlætan 
309.21.93: and hi his of ðysum life nan þing mare mid him ne lædað buton þa synna and him sylfum ece geniðerunge 
309.21.94: þonne is swiðe micel þearf þæt we gelomlice smeagan and leornien hu we magon ures drihtnes bebodu rihtust gehealdan and us to him selust gebiddan 
309.21.95: forþan ðe we magon þurh þæt us gegaderian þæne unateorigendlican goldhord and þa ecan blisse mid gode and mid eallum his halgum 
309.21.96: men þa leofestan we sceolon eac mid þysum oðrum godum dædum swiðe georne fæsten lufian and huruþinga on ðas halgan tid 
309.21.97: forðan ðe hit adilgað þa unðeawas and hit oferswið ealle deofles costunge 
309.21.98: swa hieronimus be ðam cwæð 
309.21.99: þæt þæt fæsten aclænsige þæne lichaman and hit gemidlað þa leahtras and hit awecð þa halgan mægenu 
309.21.100: agustinus cwæð þæt þa fæstenu synt swiðe strange flana ongean deofles costunge and hi man swiðe hraðe ofercymð mid þære forhæfednysse 
309.21.101: and þæt is to witanne þæt þa fæstenu mid oðrum godum dædum synt gode swiðe andfenge 
309.21.102: and þæt fulfremede fæsten þæt gedon bið mid ælmesdædum and mid gebedum færð to heofonum and hit becymð to godes þrymsetle 
309.21.103: ærest heo geycð þa andweardan god and heo gegearwað þæra synna forgifnysse 
309.21.104: and heo gemænigfylt þæs mannes gear and heo gewelegað his mod 
309.21.105: and heo tobræt his gemæru and heo aclænsað ealle his gyltas 
309.21.106: and heo alyst hine fram deaðe and fram ecum witum and heo ascyreð hine fram deoflum and heo geðeot hine to engla werode 
309.21.107: seo ælmesse is þreora cynna 
309.21.108: an is lichamlic þæt man þam þearfan sylle þæt man to gode mæge 
309.21.109: and þa twa synt gastlice 
309.21.110: oðer is þæt man forgife þam ðe him wið agylt hæfð 
309.21.111: oðer þæt man þæne unwisan and þone dweligendan þreage and hine to rihtum wege gecyrre 
309.21.112: gif we þonne þas six mægenu gehealdað and hi geornlice lufiað þonne wunað god mid us and we mid him 
309.21.113: na þæt an on ðysum andweardan life ac eac on ðam toweardan 
309.21.114: þær ne bið nan wiðerwinna ne nan gedrefednys ne nan unrotnys 
309.21.115: ac þær habbað ealle halige fulfremede lufe and fulfremedne willan mid fæder and mid suna and mid þam halgum gaste on ealra worulda woruld amhnamen 

