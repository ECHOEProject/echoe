sermo in natale domini 

48.1.1: þæt halige godspell segð be ðære hean medomnysse þisse halgan tide þe nu andweard is and us lærð þæt we þas halgan tid gedafanlice and clænlice weorðian godes naman to lofe and to wuldre and urum saulum to ecere hælo and to frofre 
48.1.2: forðan ðe wuldres cyning hine selfne geeaðmedde þæt he of heofonum on eorðan astah þæt he mænniscum lichaman acenned wære 
48.1.3: forðan se arfæsta fæder ne wolde lætan his gesceaft forweorðan ða ðe he to his agenre anlicnesse gescop 
48.1.4: ac he hi wolde alysan of ðære heardan hæfte and of diofles þeowdome 
48.1.5: swa sanctus lucas se godspellere be ðan wrat and cwæð 
48.1.6: on ða tid wæs micel gemot gebannan fram agusto þam casere gewriten eall ymbhwyrft middaneardes 
48.1.7: þæt gewrit wæs ærest ongunnen fram þære mægðe gerefan þe syrige hatte þæs mannes nama wæs cyrinus 
48.1.8: and ða eodan ealle anra gehwylc on his ceastre þætte heo onfengon þam bebode þe ða gebannan wæs þæt æghwylc man scolde ðam casere gafol gyldan 
48.1.9: þa ferde se eadiga ioseph of galilea of ðære ceastre þe nazareth hatte to dauides ceastre seo is genæmned bethleem 
48.1.10: forðan ðe he wæs dauides cynnes þæt hio scoldan onfon þa bebodu þæs gafoles þe ða gebannen wæs mid marian þe him wæs to wife beweddod and þa wæs hio bearneacnod of ðam halgan gaste 
48.1.11: þa heo þa to bethleem coman and wæron þa ða dagas gefylled þæt hio bearn cænnan sceolde 
48.1.12: and þa cænde hio sunu hire frumbearn on ðas niht þe nu toniht wæs 
48.1.13: and hio hine mid claðum bewand and on binne alegde forðan þær næs nan oðru stow on ðam gesthuse þæt hio þæt cild mihte asettan 
48.1.14: on ðam ilcan lande on ða niht wæron hyrdas wæccende and heoldan þa wæccan þære nihte ofer heora eowde 
48.1.15: ða com heom to drihtnes ængel and be heom gestod and hi ymbscan mid godcundes byrhto 
48.1.16: þa wæron ða heordes swiðe forhtigende miccle egesan and hio heom swiðe ondredon 
48.1.17: se engel hio ða frefrode and swa cwæð 
48.1.18: ne forhtiað ge ne eow ne ondrædað forðy ic eow sæcge micelne gefean se bið eallum folce 
48.1.19: forðan ðe eow is todæge hælend acenned þæt is drihten crist on dauides ceastre 
48.1.20: þæt ic eow þis to tacne sæcge þæt ge gemetað þæt cild on claðum bewunden and on binne aseted 
48.1.21: þa wæs sona æfter þan wordum mid þam ængle heofonlices heriges mænigo god herigende and þus cweðende 
48.1.22: gloria in excelsis deo 
48.1.23: wuldor sie gode on heanisse and on eorðan sib þam mannum þe godes willan sien wyrcende 
48.1.24: nu we ðonne mæn ða leofestan gehyrdon on ðisses godspelles gesægnum þætte agustus se casere se wæs næmned oðre naman octauianus and he rixode ofer ealne middaneard and anwalda wæs on eorðan on ða tid þe ure hælend crist wæs acenned 
48.1.25: on ðan wæs getacnod þætte he come on mænniscum lichaman se ðe be him sylfum þus cwæð 
48.1.26: data est mihi omnis potestas in cælo et in terra 
48.1.27: me is nu geseald miht on heofonum and on eorðan 
48.1.28: and eft he cwæð be his mihte 
48.1.29: celum et terram ego impleo 
48.1.30: ic gefylle heofonas and eorðan 
48.1.31: and ealswa þa wæs weoruldbebod gebannan fram agusto þam casere swa swa wæs æfter þan cristes bebod gastlice gelæded geond ealne middaneard þurh his ða halgan apostolas and ða godan lareowas þe godes willan wyrcað and godes beboda lærað 
48.1.32: and heora lar wæs gemærsod geond ealne middaneard to eorðan gemærum swa heom crist bebead þæt hy mancynn lærdon and þus cwæð 
48.1.33: euntes in mundum uniuersum predicate euangelium omni creature 
48.1.34: gangað geond ealne middaneard sæcgað lifes bebodu eallum þeodum 
48.1.35: swa þæt wæs þætte agustus se casere he rixode ær cristes tocyme ofer ealne middaneard swa ure hælend nu hafað ealdordom þissa andweardra rica and þæra toweardra and þæra þe ær wæron 
48.1.36: forðan ðe he is ealles middaneardes cyning and ece wealdend 
48.1.37: manige wundor gelumpon on agustes rice þæs caseres 
48.1.38: ðurh þa wundor wæs getacnod cristes tocyme on middaneard 
48.1.39: þæt wæs þæra wundra sum þa se casere com to rome byrig mid sigefæste gefean and mid blisse 
48.1.40: þa æt þara ðriddan tide þæs dæges þæt wæs æt underne þa wæs mannum on heofonum gesyne gyldenes hringes anlicnyss ymbutan þa sunnan 
48.1.41: on ðæm ringe wæs getacnod þæt on his rice wolde beon acenned se æðeling se ðe is rihtlice nemned soðfæstnysse sunu 
48.1.42: þæt is þonne ure hælend crist þæt he mid his fægernysse gewlitegode ða sunnan ðe us dæghwamlice lihteð and hie gescop and mid his mihte ealne middaneard reteð 
48.1.43: and þæt gelamp swa þæt ylce þæt se casere on his rice forgeaf ealle scylda romwara leodum 
48.1.44: þa wæs on ðan getacnod þæt on his rice wolde cuman on middaneard se ðe mancynne forgeofan wolde ealle heora synna and uncysta ðurh soðe hreowe 
48.1.45: and on ðæs caseres dagum wæron genydde to rihtum ðeowdome and to rihtre hyrsumnysse ealle ða esnas þe fram heora hlaforde ær gewiton and him heran ne woldan 
48.1.46: and swa hwylce swa ne woldan heora hriht hlafordas habban ða wæron deaðe gewitnode 
48.1.47: and on ðam wæs getacnod þætte ðurh cristes lare mancyn sceolde underðeod bion anes godes hernysse and anes godes willan wyrcean and swa hwylce swa ne willað rihtum geleafan onfon ða beoð geniðerode on helletintregum 
48.1.48: and on agustes dagum þæs caseres wearð swa mycel sib geworden on middanearde þætte mæn wæpen ne wægon 
48.1.49: forðan þe he on sibbe wel gesette middaneardes rice 
48.1.50: and mid his wisdomes cræfte seo sib wæs geseted geond ealne middaneard 
48.1.51: and he eah sænde his cæmpan wide geond mænige mægða þætte yfele mæn ne dorstan nanwiht to teonan don for heora egesan 
48.1.52: on ðære micclan sibbe wæs getacnod þære soðan sibbe cyme on middaneard 
48.1.53: þæt wæs ure hælend crist ðe us gesibbode wið ænglum and us geðingode wið godfæder and us to sibbe gelaðode and þus cwæð 
48.1.54: beati pacifici quoniam filii dei uocabuntur 
48.1.55: eadige beoð þa gesibsuman mænn forðan ðe hio beoð godes bearn genæmnede 
48.1.56: þrim wisum ungelice wæron mannum beboden on ðæs caseres dagum 
48.1.57: þæt is þonne þæt æghwylc man sceolde gafol gyldan ge rice ge heane on ðam gafole man ne onfeng on nænigre stowe buton on his swæsum eðele 
48.1.58: on ðam is getacnod þæt we sculon on ðreo wisan gode rihtes geleafan gafol agifan 
48.1.59: þæt is on wordum and on geðohtum and on dædum 
48.1.60: and god þam gafole ne onfehð buton on urum swæsum eðele 
48.1.61: þæt is gehwæðer ge on ðam inneran ge on ðam utteran þæt we mid inweardre heortan and mid eadmodre on god gelefan and ðæne geleafan mid godum weorcum gefyllan and mid muðe andettan 
48.1.62: swa se eadiga paulus be ðam cwæð 
48.1.63: corde enim creditur ad iustitiam ore autem confessio fit ad salutem 
48.1.64: mid heortan man sceal gelefan þæt he mæge to soðfæstnysse becuman and mid muðe andettan þæt he hæbbe ece hælo 
48.1.65: se godspellere sæde þætte middaneard wære gewriten þa crist wæs acenned 
48.1.66: on ðan wæs getacnod þæt he com on mænnisce lichaman se ðe wolde his ðæra gecorenra naman awriten on ecre gemynde eadiges lifes swa he him gehet and ðus cwæð 
48.1.67: gaudete et exultate quia nomina uestra scripta sunt in celis 
48.1.68: geblissiað and gefægniað forðan ðe eowre naman sint awritene on heofonum 
48.1.69: cirinus wæs ðæs caseræs gerefa on ðære mægðe þe is nemned sirige 
48.1.70: ærest manna he þone casere lærde and him wið geðeahtode þætte ealle mænn him sceoldan gafol gyldan 
48.1.71: and he sylf ærest geald and siððan eall folc æfter him 
48.1.72: on ðam he getacnode þone eadigan petrus cristes ealdorðegen forðan þe fram him com seo æreste andetnys cristes naman 
48.1.73: and he gode ageaf þæs rihtan geleafan gafol on ðam worde þe he to criste cwæð 
48.1.74: tu es christus filius dei uiui 
48.1.75: þu eart crist þæs lifigendan godes sunu 
48.1.76: swa þonne nu anra gehwylc gode agyfeð rihtne geleafan þonne heo andettað fæder and sunu and þone halgan gast mid geleafan and mid hihte and mid godes lufan 
48.1.77: us is to witanne þæt iosep for to bethleem fram galilea þæt ðær wære crist acenned 
48.1.78: forðan ðe bethleem is riht domus panis þæt is hlafes hus 
48.1.79: rihtlice seo stow wæs acenned lifes hlaf se ðe middanearde hlaf brohte swa he be him sylfum cwæð 
48.1.80: ego sum panis uiuus qui de celo descendi 
48.1.81: ic eom se lifigenda hlaf se ðe of heofonum astah 
48.1.82: soðlice he is se cwica hlaf forðan ðe ælmihtig god he gefylleð þa clænan heortan and his þæra gecorenra mod mid ecere wynsumnysse gastlices lifes gefean 
48.1.83: þa iosep and maria comon to bethleem þa wæs sancta maria bearneacnod nalæs fram iosepe ac of ðæs halgan gastes geðeahtunge 
48.1.84: swa se engel hire ær sæde and þus cwæð 
48.1.85: spiritus sanctus superueniet in te et uirtus altissimi obumbrabit tibi 
48.1.86: se halga gast cymð ufan on ðe and þæs hehstan mægen þe utan ymbselleð and innan gefylleð 
48.1.87: forðon þæt of ðe bið acenned þæt bið halig genemned godes bearn 
48.1.88: ure hælend crist is nemned þæt he wære sancta marian frumbearn nalæs þæt hio ænig oðer bearn æfre hæfde buton criste 
48.1.89: ac he is frumbearn nemned forðan ðe he is fruma ealra gesceafta and he hi ealle gescop 
48.1.90: næfre ænig ær him of helle astah ne nænig ær him of deaðe aras þæt he eft ne sceolde deaðes onbyrgean 
48.1.91: þæt man leornað on gewritum þæt ða ðe of deaðe arison hio sceoldan hwæðere eft ealle deaðes onbyrgean buton criste sylfum and eft sculon arisan ðy nehstan dæge 
48.1.92: we gehyrdan sæcgan þæt ure hælend wæs on binne aseted þa he wæs acenned 
48.1.93: þæt wæs sio stow ðær man nytenum heora andlifan sealde 
48.1.94: sio binn getacnode godes wigbed 
48.1.95: þæt is þæt ðam geleaffullum mannum bið geseald þæt gastlice gereord cristes lichaman þæt he us to wedde forlet þæt we syn dælnimende godes rices swa he us sylfa be ðam cwæð 
48.1.96: qui manducat carnem meum et bibit sanguinem meum in me manet et ego in illo 
48.1.97: se ðe eteð minne lichaman and min blod drinceð he wunað on me and ic on him 
48.1.98: þas word us syndon swiðe to angytanne þæt we ne onfon unclæne þam halgan geryne cristes lichaman and his blodes 
48.1.99: ac we sceolan us sylfe ær clænsian and gedefelice lifian and þonne clænlice þicgan þæt halige geryne þætte god on us wunige and we on him wunigen 
48.1.100: and we gehyrdan ær on ðam godspelle þætte hyrdas wæron on ðam hilcan lande wæccende 
48.1.101: and be heom gestod dryhtnes ængel and hio ymbscan heofonlices leohtes byrhto 
48.1.102: þa hyrdas getacnodon þa godan larewas and gedefe ealdras þa ðe geornlice þa cristes eowde þæt wæron þa geleaffullan mænn þe healdað and mynegiað 
48.1.103: and gyf hio arfæstlice healdað and wel lærað þæt geleaffulle godes folc þonne beoð heo rumlice onlihte mid godcundre gife 
48.1.104: and þa gastlican geryno him bið leohtlicor æteowed þonne oðrum mannum 
48.1.105: forþan þe heo mid godes lufan healdað ða getriowan gesamnunge godes folces ða hyrdas him þa ondredon swiþe and hie se ængel þa frefrode and þus cwæð 
48.1.106: nolite timere 
48.1.107: ne ðurfon ge eow ondrædan forþan ic eow sæcge mycelne gefean 
48.1.108: efne swa he cwæde 
48.1.109: micel is se gefea þæt he næfre ne bið geændod 
48.1.110: ne he ne biþ iudeum geseald ða ðe on god eallum ðeodum geseald þa ðe on god gelyfan willað 
48.1.111: forþan is gedafenlic þætte æghwylc man swa wille gefean habban þæt he hine geðeode to ðam gefean 
48.1.112: ænglas heredon dryhten and þus cwædon 
48.1.113: gloria in excelsis deo 
48.1.114: wuldor sy gode on heanyssum and sib on eorðan þam mannum ðe godne willan habbað 
48.1.115: ær ðan þe þæt wære þæt ure hælend wære on mænniscum lichaman acenned ær we hæfdon wonysse and unsibbe wið ænglum 
48.1.116: and we wæron aworpene and ascadene fram heora beorhtnyssum and fram heora clænnyssum þurh geearnunga ðæra ærestan scylde adames and þurh oðra synna dæghwamlice 
48.1.117: and æfter ðan ðe heofones cyning underhnah ures lichaman tyddernysse 
48.1.118: nu forsawan þa ænglas ure untrumnysse and ure tiddernysse ac hio sona cerdon to ure sybbe and to ure lufan 
48.1.119: forðan ðe hio gesawon þætte ðurh cristes acennednysse heofona rices eþel sceolde gefylled beon 
48.1.120: forðan ðe heo mannum budan sibbe and ðus cwædon 
48.1.121: pax hominibus bone uoluntatis 
48.1.122: sib sie mid mannum þe godne willan habbað 
48.1.123: þæt is se goda willa þæt man oðrum þæs unne þe he wille þæt him belimpe and þæt he on oðres gesyntum and on his godum blissie and gefea swa he on him sylfum wille 
48.1.124: habban we forðan godne willan on ure heortan forðan ðe we ne beoð æfre ydele godra weorca for godes eagum gif ure heortan beoð gefyllede mid godum willan 
48.1.125: we geherdan þæt ure hælend hæfde miccle eadmodnysse 
48.1.126: for ure lufan he astah of heofonum to eorðan þætte we astigan of eorþan to heofonum 
48.1.127: he wæs ðearfendlice mid claðum bewunden þæt he us of synna bendum alysde 
48.1.128: he wæs on binne aseted on nearewe stowe and on medmiccle þæt he us forgeafe wundorlice eardunge on heofona rice 
48.1.129: forðan us gedafenað þæt we geornlice tiligen ær þan ðe se bitera deaþ cume þæt we sien dælnimende þære godcundan gyfe 
48.1.130: forþan þe we syndon on godes forestihtunge ænglum gelice 
48.1.131: ne geunclænsige us ænig fyrenlust ne us to gode wregan sceandlice geðoht ne ure mod gedrefan mid grimme wean ures yfeles 
48.1.132: ne us æfæst gewundian mæge ne oferhygd ne gitsung eorðlicra lusta 
48.1.133: ac herigen we and wuldrigen urne drihten on clænum geþohtum and on halgum wordum and on fæstum weorcum and on rihtum geleafan 
48.1.134: forþan ðe his miht is ofer ðone heafan and brædre þonne eorðe and diopre þonne sæ and leohtre þonne heofonas tungol 
48.1.135: ne genealæcað him ænig yldo ne sar ne deað ne his rices ne bið æfre ænig ænde 
48.1.136: ac he us eallum gifeð gyf we geearnien willað rice buton ænde and blisse buton gnornunge and smyltnys buton gedrefednysse and leoht buton ðeostrum lif buton ende 
48.1.137: and we beoð buton synna wommum bliþe buton unrotnysse 
48.1.138: and we beoð lifigende buton deaðe and gastlice heriað ures drihtnes naman hælendes cristes 
48.1.139: se ðe leofað and rixað to widan ealdre amen 

