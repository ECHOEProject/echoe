dominica ui et quando uolueris 

larspel be urum drihtne 

153.5.1: men þa leofestan ure drihten ælmihtig god us singalice menegað þurh his þa halgan bec mid þam gastlicum wordum þe he sylf mid his muðe bebead þæt we synna and mandæda forleton and soð and riht dydon þa hwile þe we on þyssum hlænan life beon 
153.5.2: þonne is synderlice eallum godes folce beboden þæt hi heora gebeda lufian and ælmæssan dælan of þam þe mid rihte begiten sy 
153.5.3: gode is lað seo ælmesse þe bið mid unrihte begyten 
153.5.4: ac us is micel neodþearf þæt we geþæncan hu drihten us mid his þrowunge alesde fram deofles anwealde þa he a rode ahangen wæs and his þæt deorweorðe blod for us ageat 
153.5.5: forþan we sculon weorðian cristes rode and bidden ure synna forgifnessa ealle ætsomne swa he for us þrowode on þære rode and eal þa sar and edwit and þa heardan þrowunga þe he adreah æt þam unlædan folce iudea 
153.5.6: eal he þrowade for us þæt he wolde us generian fram hellewite and us gelædan on þa ecan eadignessa 
153.5.7: ac hwæt is þam men betere to þæncenne þonne ymbe his sawle þearfe and hwænne se dæg cume þe he scule wið þone lichaman seo sawel gedælan and hwilce laðþeowas he habbe and hwider he gelæded sy þe to wite þe to wuldre 
153.5.8: witodlice we magon ongytan þæt þa syndan uncuþe þe we geseon ne magan 
153.5.9: forþan we sculan mid eallum mode and mægne to gode gecyrran and soðe bote don for urum synnum 
153.5.10: þonne forgifð us drihten ure synna forgifenesse and ece lif æfter þisse worulde 
153.5.11: geeadmedað eow sylfe men þa leofestan to godes willan 
153.5.12: þonne generað he eow of deofles costnungum 
153.5.13: forþan drihten ne forgymð he na þa soðfæstan men 
153.5.14: geþæncað eac þæt ge gelomlice winnað and swyncað and ymbe þæt sorgiað þæt we urne lichaman gefyllan and gefrætwian 
153.5.15: þonne gelimpeð hit æfter feawum dagum oþþe feawum gearum þæt se ylca lichama bið on byrgenne and men witan þæt he gæð wyrmum to mete 
153.5.16: forþan us is micel neodþearf þæt we geþencan ymbe ure sawle þearfe seo cymð on domesdæg beforan gode and his englum 
153.5.17: oft we habbað gesceawod to hwilcum þingum we sculan geweorðan syððan we deade beoð 
153.5.18: we magan geseon þone man binnan mynster þær man byrgene delfað and þa ban þæron findeð hwilce we beon sceolon 
153.5.19: hwar bið þonne heora wela þe hi ahtan her on worulde and hy dæghwamlice gesamnedan ma and ma togædere and nistan nænigne ende hwænne hi þæt forlætan sceoldan 
153.5.20: hwar com se micela heap þe him mid ferde and ymbe þrungon ealle þas þing sind fram eagan gewitene ne hit nu nan þing þære sawle ne helpeð 
153.5.21: ac hyra lichaman ligað on eorþan and beoð to duste gewordene 
153.5.22: and þæt flæsc afulað and wyrmum awealleð and nyþer afloweð in þa eorðan 
153.5.23: men þa leofestan se þe gesælig bið he mæg hyne sylfne be þisse bysne læran 
153.5.24: eac þæt gyt mare is þæt hi sculan æfter þam eorðwelan edwit þrowian 
153.5.25: don we ðonne men þa leofestan soþe bote for urum synnum þa hwile þe we on þisum lænan life syn 
153.5.26: alysan we ure sawle þa hwile þe we þæt lif habban and þæt weorð þæt we magon wið god geceapian 
153.5.27: þilæs þe se deað cume ær to us and we þonne þæt lif forlætan and þæt weorð and beoð þonne gelædde to hellewite 
153.5.28: ne þearf nan man þæs wenan þæt hine ænig man mage alysan fram hellewite gif he sylf nele his synna betan ær his ende 
153.5.29: ac ute we beon gemyndige ure sawle þearfe þa hwile þe we motan þæt lif habban 
153.5.30: ute gemunan þæne egesfullan domesdæg 
153.5.31: se cymð þonne we læst wenað and on þam dæge we sculon forð beran swa god swa yuel ælc sawl be hyre gewyrhtan 
153.5.32: men þa leofestan geearnian we þæt ure se ytemesta dæg wurþe gode gecoren 
153.5.33: and gecyrran we to drihtnes willan and geþencan þæt he deað þrowade for us and he us of þam nearuwan þystrum alysde 
153.5.34: nis þonne nan man þæt þurfe ðone deopan grund þæs hatan fyres gesecan gif he wile his synna betan on þyssum life 
153.5.35: hwæt we nu gehyrdan secgan be þam ælmesfullan hu gode sawle he hæfð 
153.5.36: and nis ænig man þæt asecgan mage þa miltse and þa myrhðe þe drihten hæfð gehaten ælcan þara þe hine lufian wile 
153.5.37: and ne bit he us nan oþer edlean butan þæt we ure sawle swa clæne agyfan swa he hy ær gesceop and us befæste 
153.5.38: forþan we sculan beon swyþe gemyndige godes beboda and ure saule þearfe on eallum tidum 
153.5.39: and secgan we him þanc ealra his miltsa and his eadmodnessa and his gifena þe he us forgeaf 
153.5.40: and his naman we sculan weorþian mid wordum and mid dædum and mid eallum mægne him þancian 
153.5.41: þonne forgifð he us þæt we motan to heofona rices wuldre mid sibbe 
153.5.42: and drihten is middaneardes leoht and lif and englas and heahfæderas and witegan and ealle halige on drihtnes onsyne lufiað þæt 
153.5.43: þær bið ece gefea butan unrotnesse and geogoþe butan ylde 
153.5.44: ne bið þær sar ne gewin ne nan unyþnes 
153.5.45: ne þær nan man his feond ne findeð ne his freond ne gemeteð 
153.5.46: ac þar wunian mot þe þa stowe gesecað mid engla sibbe on ecan wuldre mid urum drihtene 

153.5.47: men þa leofestan ute gehyran hu seo sawl sprecð to þam forworhtan lichaman on domesdæg beforan gode 
153.5.48: he cweð to þam lichaman 
153.5.49: forhwan earma lichama gelyfdest þu on þa þe þe eal forlærde þæt wæs se deofol 
153.5.50: hwi noldest þu gelyfan þinum drihtene þe wæs ahangen for us and us alysde fram hellewite 
153.5.51: gehyr nu earma lichama þu eart deofles hus forþan þu deofles willan worhtest and godes lare forhogodest 
153.5.52: þonne cweð seo sawl to þam lichaman wependre stefne and þus cweð 
153.5.53: wa is me nu forþan þe ic þa toweardan þinc ne gemunde 
153.5.54: wa is me forþan þe ic ne ondred hellewite 
153.5.55: wa is me nu forþan þe ic heofonan rice ne lufade 
153.5.56: wa is me forþan þe ic ne ondred me godes þone miclan dom 
153.5.57: wa me forþan þe ic geþafode eall þa yfel þe þu dydest 
153.5.58: wa me forþan þe ic sceal to helle for þinum yfeldædum 
153.5.59: and þu hafast gedon þæt ic eom deofles bearn and deoflum gelic 
153.5.60: hwi noldest þu gelyfan þinum scrifte 
153.5.61: ac seldan þu gemundest þine sawle 
153.5.62: ac oft þu gemundest hu þu oþre men beswican woldest 
153.5.63: forþan ic sceal to hellewite 

153.5.64: þonne eft cweð se goda lichama and se geleaffulla 
153.5.65: wel þe forþan þe þu godes cyricean eadmodlice gelome sohtest and þine ælmessan eadmodlice sealdest and þinum gebedum georne feoledest and þinne scrift oft gesohtest and godes willan þu eac worhtest 

153.5.66: þonne gyt cweð seo sawel 
153.5.67: wel þe gebletsode lichama sceawa on me to hwilcum setle þu eart toweard 
153.5.68: ðin mede is on me fæger and gesene and þu symle most eces eardes brucan on blisse 
153.5.69: ne mæg nan man hit asecgan ymbe þa fægernessa þe god hafað gegearwod þam mannum þe hine lufian wile 
153.5.70: god ælmihtig us laðað to heofenan rice 
153.5.71: deofol us wile forlæran and forlædan to hellewite 
153.5.72: god us laðað to liue 
153.5.73: deofol us laðaþ to wite and beswiceð to deaðe 
153.5.74: god us lærað wæccan and sent us on leohte heortan þæt he wolde þæt we oft cyrican sohtan 
153.5.75: deofol us lærað slæpnesse and sænt us on slæwðþe þæt we ne magon þone beortan beacn þære bellan gehyran 
153.5.76: god us lærað fæstena and ælmessan syllan earmum mannum 
153.5.77: deofol us lærað oferfylle 
153.5.78: god us læreð clænnesse 
153.5.79: deofol us lærað fela fula geþanca 
153.5.80: god us lærað eadmodnessa 
153.5.81: deofol us læreð ofermodignessa 
153.5.82: god us lærað sibbe and wynsumnesse 
153.5.83: deofol us lærað unsibbe and wrohte 
153.5.84: utan we forlætan yuele lare and geþencan þone micelan domesdæg and þa dimnessa hellegrundes þe man þæron drihð dæges and nihtes 
153.5.85: þær bið wyrma geflyt and toþa gristbitung 
153.5.86: þær bið unadwæsced fyr 
153.5.87: þær bið wea and wite 
153.5.88: þær hi sculon wunian oþ ende 
153.5.89: þonne is us mycel neodþearf þæt we gleawlice ongitan þa sceortnesse þysse worulde and þa ecnesse þæs toweardan lifes þæt ne bið næfre geendad þam synfullum mannum þæt ece wite and þam soðfæstan þæt ece lif 
153.5.90: forþan swa hwilc man se þe godes weorc clænlice and behogodlice wyrceþ he bið ecelice gehealden 
153.5.91: se þe hit þonne receleaslice and unclænlice wyrceð he bið awyrged on helle 
153.5.92: be þam crist cwæð 
153.5.93: swa hwilc man swa hine lufað mid clænre and mid inweardre heortan he hafað leoht on heofonan rice 
153.5.94: þonne cweð drihten 
153.5.95: eala man ic þe geworhte and ic for þe þrowade and ic wæs a rode ahangen and mid swipum geswungen 
153.5.96: eala man hwar syndon þa lean þe þu me dydest for minre þrowunge 
153.5.97: ne gemundest þu hwilc hit bið on helle 
153.5.98: þær bið eagana wop and toþa geheaw 
153.5.99: þær bið unadwæsced fyr 
153.5.100: þær beod egefulle wyrmas þa þe wundiað and slitað þa synfullfan sawle 
153.5.101: and þa deofla drifað þa sawle to helle 
153.5.102: and þonne færð sanctus petrus mid him man and berð on his handa hellecæge 
153.5.103: and nis þonne nan deofol ne nan synful sawle þæt hy mage behydan 
153.5.104: and hy þonne sculan ealle to hellewite 
153.5.105: and hi man þonne in bescyfð 
153.5.106: and sanctus petrus þa duru belycð and hine fram wendað 
153.5.107: and he þonne weorpeð þa cæga ofer his exle innan helle 
153.5.108: þis he deð þonne forþan þe he ne mæg locian on þæt sar and on þone mycelan wop þe hy wepað mid helledeoflum 
153.5.109: hlud bið se cnyl ofer ealle eorðan þonne seo cæg fealleð innan helle 
153.5.110: ac biddan we urne drihten mid halgum gebedum and mid ælmessan þæt he us gehealde on heofonan rice þær he leofað and rixað a worulda woruld a butan ende amen 

