49B.37.1: leofan men ælmihti god us singalice manað and lærað þurh his þa halgan bec þæt we soð and riht don her on worlde on urum life gif we willað heofona rice begitan æfter þisse worlde and geborgene beon on ðam egeslican dæge þæs micclan domes 
49B.37.2: ðæs dæges weorc bið egesful eallum gesceaftum swa se apostol cwæð in quo omnis creatura  congemescit 
49B.37.3: on þam dæge heofon and eorðe cwaciað and heofað and sæ and ealle þa þe on him sindon 
49B.37.4: and on ðam dæge þa hleoðrigendan ligas forglendriað þone blodgemængedan middaneard and þæt mancyn þe nu is on idelum gilpe and on sinlustum and in ðam wohgestreonum goldes and seolfres beswicen and þæs him naht ne ondrædað ac him orsorh lætað 
49B.37.5: and on ðam dæge þæt earme mancyn and þæt synfulle ofer him silfum heofað and wepað and waniað þæt hi þonne swiðe forhtigað forðam ðe hy ær noldon heora sinna betan 
49B.37.6: and on þam dæge on ðam firenan wilme sæ forhwirfeð and eorðe mid hyre dunum and heofonas mid hire tunglum and eal forsingod mancyn þonne forswelgeð seo firenlust heora ærran gewyrhta and unrihtwise deman and gerefan and ealle þa wohgeornan worldrican mid heora golde and seolfre and godwebbum and eallum ungestreonum þonne forwurðað 
49B.37.7: and on ðam dæge singað þa biman on ðam feower sceaftum middaneardes and þonne ealle men arisað of deaðe and swa hwæt mancynnes swa eorðe ær forswealh oððe fir forbærnde and sæ besæncte and wilde deor frætan and fugelas tobæran eal þi dæge ariseð 
49B.37.8: on ðam dæge ure drihten cymð mid his þam micclan mægenþrymme mid þam ix endebirdnessvm heofonwara þæt bið mærlic and wundorlic mægenþrym and þonne bið he þam synfullum swiðe wrað æteowed and þam soðfæstum he bið bliðe gesewen 
49B.37.9: and þonne þa iudeas magon swutollice geseon þone þe hi ær ahengon and acwealdon 
49B.37.10: and se soðfæsta dema demeð anra gehwylcum æfter his gewirhtum swa swa we leorniað on halgum gewritum 
49B.37.11: reddet deus unicuique  secundum opera sua ðæt is on ure geþeode he forgilt þonne anra gehwilcum æfter his agenum gewirhtum 
49B.37.12: on ðam dæge bið ures drihtenes ansyn swa we ær sædon reþe and egesful þam synfullum gesewen and he bið bliðe and milde þam soðfæstum æteowed þæt is þam þe hig into ðare swiðran healfe þonne beoð gelædde 
49B.37.13: ða firenfullan witodlice hig beoð þonne on dæg on þare winstran healfe gehwirfede and he þonne rædlice to heom cwæð farað ge awirgedan on þæt ece fir þe wæs deoflum gegearwod and his gegængum eallum 
49B.37.14: la hwæt þonne þam firenfullum þinceð þæt nanwiht ne sy þæs hates ne þæs cealdes ne þæs heardes ne þæs hnesces ne þæs wraðes ne þæs wynsumes ne þæs eaðes ne þæs earfoðes ne þæs leofes ne þæs laðes þæt hi þonne mæge fram ures drihtenes lufan ascadan gif hi þonne þæs gewealdan mihton and þa ungesæligan yrmingas nellað nu þæt geþencan ne his willan wurcan nu hi eaðe magon 
49B.37.15: eala hwæt þæt is ofer eal gemet to scamigenne and to sorgienne and on micelre care to cweðanne þæt þa earman synfullan sculan þonne sare aswæman fram ansene ures drihtenes and ealra haligra and fram wlite and fram wuldre heofona rices and þanon gewitan in ða ecan tintregu hellewites 
49B.37.16: la hwæt manna mod sindon aþystrode and earmlice adisgode and adwealde þæt hi æfre sculon læton þæt deaðberende deofol mid ungemættre costnunge hi to ðam gedwellan þæt hi swa micle sinne fremman swa hi nu doð and þæs willan ne wyrcan þe hi of eorðan lame geworhte and mid his gaste geliffæste and him ece lif begeat 
49B.37.17: la hwæt þence we þæt we us ne ondrædað þone toweardan dæg þæs micclan domes 
49B.37.18: se is yrmða dæg and ealra earfoða dæg 
49B.37.19: on ðam dæge us bið æteowed seo geopnung heofona and engla þrym and ealwihtna rire and eorðan forwyrd treowleasra gewinn and tungla gefeal þunorrade hlinn and se þistra storm þara lyfta leoma and þara liggetta gebrastl þara granigendran gesceaft and þara gasta gefeoht þa grymman gesihðe and þa godcundan miht se hata scur and helwara ream þara beorga geberst and þara bimena sang se brada bryne ofer eal world and se bitera dæg se miccla cwealm and þara manna man seo sare sorh and þara sawla gedal se sara sið and se sorhfulla dæg þæt brade beala and se birnenda grund þæt bitere wite and se blodiga stream feonda firhto and se firena ren hæþenra granung and reafera wanung heofonwara fulmægn and heora hlafordes þrym þæt ongrislice gemot and seo egesfulle fird se reða waldend and se rihta dom ure firena edwit and þara feonda gestal þa blacan andwlitan and þæt bifigende wered se forhta cyrm and þara folca wop þara feonda grimnes and se hluda heof þæt sarige mancyn and se synniga heap seo granigende neowelnes and seo forglændrede hell þara wyrma ongrype and þara sorhhwita mæst se niðfulla here and se teonfulla dæg 
49B.37.20: on þam dæge us bið eal þillic egsa æteowed 
49B.37.21: and þa sinfullan woldon þonne gewiscan georne gif hi mihton þæt hi næfre acænnede ne wurdon fram fæder ne fram meder 
49B.37.22: and him þæt þonne wære leofre þonne eal middaneard to æhte geseald 
49B.37.23: la hwæt we nu ungesælige sind þæt we us bett ne warniað and þæt we ne ondrædað us þe swiðor þe we dæghwamlice geseoð for urum eagum ure þa nihstan feallan and swiltan and þonne sona bið þam lichaman laðlic leger gired and in ðare cealdan moldan gebrosnoð and þæt lic þar to fulnesse gewurðeð and þam wælslitendum wyrmum wurðeð to æte 
49B.37.24: þonne bið sorhlic sar and earmlic gedal lices and sawle 
49B.37.25: and gif þonne seo sawle huru slidan sceal in ðam ece hellewitu mid þam werian and þam awirgedan gaste and þar þonne mid deoflum drohtnoð habban on morðe and on mane on susle and on sare on wean and on wyrmslitum betweonan deadum and deoflum on bryne and on biternesse on bealuwe and on bradum lige on yrmðum and on earfoðum on swiltcwale and on sarum sorgum in fyrenum bryne and on fulnesse on toða gristbitum and on tintregum in angmodnessa earmra sawla on cile and on wanunge on hungre and on þurste on hæte and on earfoðnesse on neowlum attre and on ecere forwirde on arleasnesse and on mistlicum wita cynne on muðe and on fædme þæs deaðberendan dracan se is deofol nemneð 
49B.37.26: eala leofan men uton warnian us and georne beorgan wið þone egsan and uton geornlice yfeles geswican and þurh godes fultum to gode gedon þone dæl þe we don magon 
49B.37.27: uton man and morð æghwær forbugan and ealle fracoddæda swiðe ascunian 
49B.37.28: and utan don swa ic lære utan god lufian inweardre heortan eallum mode and eallum mægne and godes lage healdan 
49B.37.29: and uton gecnawan hu læne and hu lyðre þis lif is on to getruwianne and hu oft hit wurð raþost forloren and forlæten þonne hit wære leofost gehealden 
49B.37.30: ðeos world is sorhful and fram dæge to dæge a swa leng swa wirse forðam þe heo is on ofstum and hit nealæcð þam ende 
49B.37.31: and þi heo wære wurðe þæt hi ænig man ne lufode ealles to swiðe 
49B.37.32: ac lufian we þone hihstan cyningc and þæt uplice 
49B.37.33: and ondrædan we us symle þone toweardon dom þe we ealle to sculan 
49B.37.34: on þam dome ure drihten silf eowað us sona his blodigan sidan and his þirlan handa and þa silfan rode þe he on ahangen wæs 
49B.37.35: and wile þonne æt us gewitan hu we him þæt geleanodan 
49B.37.36: wel þam þonne þe gode ær wel gecwemdon swa swa hi scoldan 
49B.37.37: hi þonne siððan eac ece edlean þurh godes gife þananforð habbað betweoh englum and heahenglum a to worlde on heofonan rice 
49B.37.38: þar næfre leofe ne gedælað ne laðe ne gemetað ac ðar halige heapas simle wuniað on wlite and on wuldre and on winsumnesse 
49B.37.39: þar bið mærð and mirhð and ece blis mid gode silfum and mid his halgum in ealra worlda world a buton ende amen 

