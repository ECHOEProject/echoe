sancte andreae 

48.64.1: her segð þæt æfter þam þe drihten hælend crist to heofonum astah þæt þa apostoli wæron ætsomne and hie sendon hlot him betweonum hwider hyra gehwylc faran scolde to læranne 
48.64.2: segþ þæt se eadiga matheus gehleat to marmadonia þære ceastre 
48.64.3: segð þonne þæt þa men þe on þære ceastre wæron þæt hi hlaf ne æton ne wæter ne drvncon ac æton manna lichaman and heora blod druncon 
48.64.4: and æghwylc man þe on þære ceastre com ælþeodisc segð þæt hie hine sona genamon and his eagan ut astungan and hie him sealdon attor drincan þæt mid myclen lybcræfte wæs geblanden 
48.64.5: and mid þy þe hie þone drenc druncon hraþe heora heorta wæs tolesed and heora mod onwended 
48.64.6: se eadiga matheus þa in eode on þa ceastre and hraðe hie hine genamon 
48.64.7: and his eagan ut astungan and hie him sealdon attor drinccan 
48.64.8: and hine sendon on carcerne and hie hine heton þæt attor etan and he hit etan nolde 
48.64.9: forþon þe his heorte næs tolesed ne his mod onwended 
48.64.10: ac he wæs simle to drihtne biddende mid myclum wope and cwæð to him 
48.64.11: min drihten hælend crist forþon we ealle forleton ure cneorisse and wæron þe fylgende and þu eart ure ealra fultum þa þe on þe gelyfað beheald nu and geseoh hu þas men þinum þeowe doð 
48.64.12: and ic þe bidde drihten þæt þu me forgife minra eagna leoht þæt ic geseo þa þe me onginnað don on þisse ceastre þa weorstan tintrego 
48.64.13: and ne forlæt me min drihten hælend crist ne me ne sele on þone bitterestan deaþ 
48.64.14: mid þy þe he þis gebed se eadiga matheus gecweden hæfde mycel leoht and beorht on leohte þæt carcern 
48.64.15: and drihtnes stefn wæs on þæm leohte cweþende 
48.64.16: matheus min se leofa beheald on me 
48.64.17: matheus þa lociende he geseah drihten crist 
48.64.18: and eft drihtnes stefn wæs cweþende 
48.64.19: matheus wes þu gestrangod and ne ne ondræd þu þe forþon ne forlæte ic þe æfre 
48.64.20: ac ic þe gefreolsige of ealra frecennesse and nalæs þæt an ac simle ealle þine breþere and ealle þa þe on me gelyfað on eallum tidum oþ ecnesse 
48.64.21: ac onbid her xxvii nihta 
48.64.22: and æfter þan ic sende to þe andreas þinne broþor and he þe ut alædeþ of þissum carcerne and ealle þa þe mid þe syndon 
48.64.23: mid þy þe þis gecweden wæs drihten him eft to cwæð 
48.64.24: sib si mid þe matheus 
48.64.25: þa þurhwuniende mid gebedum and drihtnes lof singende on þam carcerne 
48.64.26: and þa unrihtan men in eodon in þæt carcern þæt hie þa men ut lædan woldon and him to mete don 
48.64.27: se eadiga matheus þa betynde his eagan þy læs þa cwelleras gesawan þæt his eagan geopenede wæron 
48.64.28: and he cwædon him betwynum 
48.64.29: iii dagas nu to lafe syndon þæt we hine willað acwellan and us to mete gedon 
48.64.30: se eadiga matheus se gefelde xx daga 
48.64.31: ða drihten hælend crist cwæð to andreae his apostolæ mid þi þe he wæs in achaia þam lande and þær lærde his discipuli 
48.64.32: he cwæð gang on marmadonia ceastre and alæd þanon matheus forþon iii dagas to lafe syndon þæt hie hine willað acwellan and him to mete gedon 
48.64.33: se haliga andreas him andswarode and he cwæð min drihten hælend crist hu mæg ic hit on þrim dagum gefaran 
48.64.34: ac ma wen is þæt þu onsende þinne engel se hit mæg hrædlicor gefaran 
48.64.35: forþon min drihten þu wast þæt ic eam flæsclic man and ic hit ne mæg hrædlice gefaran forþon se siðfæt is þider to lang and ic þone weg ne can 
48.64.36: drihten him to cwæð 
48.64.37: andreas geher me forþon þe ic þe geworhte and ic þinne sið gestaþelode and getrymede 
48.64.38: gang nu to þæs sæs waroðe mid þinum discipulum 
48.64.39: and þu þær gemetest scip on þam waroðe astig on þæt mid þinum discipulum 
48.64.40: se haliga andreas þa aras on morgen and he eode to þære sæ mid his discipulum 
48.64.41: and he geseah scip on þam waroðe and iii weras on þam sittende 
48.64.42: and he wæs gefeonde mid micle gefean and him to cwæð 
48.64.43: broðor hwider willað gefaran mid þis medmiclum scipe 
48.64.44: drihten hælend wæs on þam scipe swa steorreðra and his twegen englas mid him þa wæron gehwyrfede on manna onsyne 
48.64.45: drihten crist him to cwæð on marmadonia ceastre 
48.64.46: se haliga andreas him andswarode and he cwæð 
48.64.47: broþor onfoh us mid eow on þæt scip and gelædað us on þa ceastre 
48.64.48: drihten him to cwæð ealle men fleoð of þære ceastre to hwæm willað ge þider feran 
48.64.49: se haliga andreas him andswarode he cwæð medmycel ærende we þider habbað and us is þearf þæt we hit gefyllon 
48.64.50: drihten hælend him to cwæð 
48.64.51: astigað on þis scip to us and sellað us eowerne færsceat 
48.64.52: se haliga andreas him andswarode gehyrað ge broþor nabbað we færsceat 
48.64.53: ac we syndon discipuli drihtnes hælendes cristes þa he geceas and þis bebod he us sealde and he cwæð 
48.64.54: þonne ge faren godspel to lærenne þonne nabbe ge mid eow hlaf ne feoh ne twifeald hrægl 
48.64.55: gif þu þonne wille mildheortnesse mid us don saga us þæt hrætlice 
48.64.56: gif þu þonne nelle gecyð us þonne weg 
48.64.57: drihten hælend him to cwæð gif þis gebod eow wære geseald fram eowrum drihtene astigað hider mid gefean on min scip 
48.64.58: se halga anreas astah on þæt scip and he gesæt beforan þam steorreþran þæt wæs drihten hælend crist 
48.64.59: drihten hælend him to cwæð 
48.64.60: ic geseo forþon þe þas broðor synt geswencede of þisse sæwe hreohnesse 
48.64.61: acsa hie hwæþer hi woldon to lande astigan and þin þær onbidan oþþæt þu gefylle þine þenunge to þære þu eart sended and þu eft hwyrfest to him 
48.64.62: se halga andreas him to cwæð mine bearn wille ge to lande faran and min þær onbidan 
48.64.63: his discipuli andswarodon and hie cwædon 
48.64.64: gif we gewitað fram þe þonne beo we fram eallum þam godum þe þu us gearwodest 
48.64.65: ac we beoð mid þe swa hwær swa þu færest 
48.64.66: drihten hælend him to cwæð to þam halgan andrea 
48.64.67: gif þu sy soðlice his discipul se is cweden crist spec to þinum discipulum be þam mægenum þe þin læreow dyde þæt sie gebletsod hiere heorte and hie ofergieton þisse sæwe ege 
48.64.68: se haliga andreas cwæð to his discipulum 
48.64.69: sumre tide mid þi þe we wæron mid urum drihtne we astigon mid him on scip and he ætywde us swa he slæpende wære to costianne 
48.64.70: and dyde swiþe hreoge þa sæ fram þam winde wæs geworden swa þæt þa selfan yþa wæron ahafene ofer þæt scip 
48.64.71: we us þa swiðe andredon and cigdon to him drihtne hælendum criste 
48.64.72: and he þa aras and bebead þam winde þæt he gestilde 
48.64.73: and wæs geworden mycel smyltnes on þære sæ hie ondredon ealle þa þe his weorc gesawon 
48.64.74: nu þonne mine bearn ne ondrædaþ ge eow forþon þe ure god us ne forlæteð 
48.64.75: and þus cweþende se halga andreas he sette his heafod ofer ænne his discipul and slep 
48.64.76: drihten hælend þa wiste forþon þe se halga andreas þa slep 
48.64.77: he cwæð to his englum genimað andreas and his discipuli and asettað hie beforan marmadonia ceastre 
48.64.78: and mid þi þe ge hie þær asetton hrowað eft to me 
48.64.79: and þa englas dydon swa heom beboden wæs 
48.64.80: and he astah on heofonas 
48.64.81: þa se mergen geworden wæs þa se haliga andreas licgende wæs beforan marmadonia ceastre and his discipulos þær slæpende wæron mid him and he hie aweahte and cwæð 
48.64.82: arisað mine bearn and ongitað godes mildheortnesse sio is nu mid us geworden 
48.64.83: we witon þæt ure drihten mid us wæs on þam scipe and we hine ne ongeaton 
48.64.84: he hine geeadmedde swa steorreþra and he hine æteowde swa man us to costienne 
48.64.85: se halga andreas þa locode to heofonum and he cwæð 
48.64.86: min drihten hælend crist ic wat þæt þu ne eart feor fram þinum þeowum and ic þe beheold on þam scype and ic wæs to þe sprecende swa to men 
48.64.87: nu þonne drihten ic þe bidde þæt þu me þe onywe on þisse stowe 
48.64.88: þa þis gecweden wæs þa drihten him ætywde his onsyne on fægeres cildes hiwe and him to cwæð 
48.64.89: andreas geseoh mid þinum discipulum 
48.64.90: se halga andreas þa hine gebæd and cwæð 
48.64.91: forgif me min drihten þæt ic to þe sprecende wæs swa to men 
48.64.92: and wen is þæt ic gefirnode forþon ic þe ne ongeat 
48.64.93: drihten him þa to cwæð andreas nænigwuht þu gefirnodest 
48.64.94: ac forþon ic swa dyde forþon þu swa cwæde þæt þu hit ne meahtes on iii dagum þider geferan forþon ic þe swa æteowe forþon ic eom mihtig swa eall to done and anra gehwilcum to æteowenne swa swa me licað 
48.64.95: nu þonne aris and ga on þa ceastre to matheum þinum breþer 
48.64.96: and læt þonne hine of þære ceastre and ealle þa þe mid him syndon 
48.64.97: ana ic þe gecyþe andreas forþon þe manega tintrega hie þe on bringað and þinne lichaman geond þisse ceastre lonan hie tostencaþ swa þæt þin blod flowð ofer eorðan swa wæter 
48.64.98: to deaþe and hie þe willaþ geladan ac hi ne magon ongebringan 
48.64.99: ac þonne hwæþere arefna þu þa ealle andreas and ne do þu æfter heora ungeleafulnesse 
48.64.100: gemune hu manega earfoðnesse fram iudeum ic wæs þrowiende þa hie me swungon and hie me spætton on mine onsyne 
48.64.101: ac eall ic hit aræfnede þæt ic eow æteowe hwylce gemete ge sculon aræfnan 
48.64.102: gehiere me andreas and aræfna þas tintrego 
48.64.103: forþon manige synt on þisse ceastre þa sculon geleofan on minne naman 
48.64.104: mid þi he þis cwæðdrihten  hælend crist he astah on heofonas 
48.64.105: se haliga andreas þa in eode on þa ceastre mid his discipulum and nænig man hine ne mihte geseon 
48.64.106: mid þi þe hie comon to þæs carcernes dvru hie þær gemetton seofon hyrdas standan 
48.64.107: se haliga andreas þa gebæd on his heortan and raðe hio wæron deade 
48.64.108: se halga andreas þa eode to þæs carcernes duru and he worhte cristes rodetacen and raþe þa dura wæron ontynede 
48.64.109: and he in eode on þæt carcern mid his discipulum and he geseah þone eadigan matheus ænne sitton singende 
48.64.110: se eadiga matheus þa and se haliga andreas hie wæron cyssende him betweonon 
48.64.111: se halga andreas him to cwæð 
48.64.112: hwæt is þæt broþor hu eart þu her gemet 
48.64.113: nu þry dagas to lafe syndon þæt hie þe willaþ acwellan and him to mete gedon 
48.64.114: se halga matheus him andswarode and he cwæð 
48.64.115: broþor andreas ac ne gehyrdest þu drihten cweþende 
48.64.116: forþon þe ic eow sende swa swa sceap on middum wulfum 
48.64.117: þanon wæs geworden mid þy þe hie me sendon on þis carcern ic bæd urne drihten þæt he hine æteowde 
48.64.118: and hraþe he me hine æteowde and he me to cwæð 
48.64.119: onbid her xxvii daga and æfter þon ic sende to þe andreas þinne broðor and he þe ut alæt of þissum carcerne and ealle þa mid þe syndon 
48.64.120: swa me drihten to cwæþ 
48.64.121: ic gesie broðor hwæt sculon we nu don 
48.64.122: se halga andreas þa and se halga matheus gebædon to drihtne 
48.64.123: and æfter þon gebede se haliga andreas sette his hand ofer þara wera eagan þa þær on lande wæron and gesihþe hie onfengon 
48.64.124: and eft he sette his hand ofer hiora heortan and heora andgeat him eft to hwirfde 
48.64.125: se haliga andreas him to cwæð 
48.64.126: gangað on þas niþeran dælas þisse ceastre and ge þær gemetað mycel fictreow 
48.64.127: sittað under him and etað of his wæstmum oðþæt ic eow to cyme 
48.64.128: hi cwædon to þam halgan andrea 
48.64.129: cum nu mid us forþon þe þu eart ure wealdend þy læs wen is þæt hi us eft genimon and on þa wyrstan tintregu hie us ongebringan 
48.64.130: se haliga andreas him to cwæð 
48.64.131: farað þider forþon þe eow nænig wiht ne derað ne ne swenceþ 
48.64.132: and hraðe hie þa ealle ferdon swa him se halga andreas bebead 
48.64.133: and þær wæron on þæm carcerne twa hund and eahta and feowertig wera and nigon and feowertig wifa 
48.64.134: ða se haliga andreas þanon onsende and þone eadigan matheum he gedyde gangan to þam eastdæle mid his discipulum 
48.64.135: and se haliga andreas and asetton on þa dune þær se eadiga petrus se apostol wæs and he þær wunode mid him 
48.64.136: se haliga andreas þa ut eode of þæm carcerne and he ongan gangan ut þurh midde þa ceastre 
48.64.137: and he com to sumre stowe and he þær geseah swer standan and ofer þone swer ærne onlicnesse 
48.64.138: and he gesæt be þam swere anbidende hwæt him gelimpan scolde 
48.64.139: ða unrihte men þa eodon þæt hie þa men ut gelæddon and hie to mete gedon 
48.64.140: and hie gemetton þæs carcernes duru opene and þa seofon hyrdas deade licgan 
48.64.141: mid þy þe hie þæt gesawon hie eft hwirfdon to hiora ealdormannum and hie cwædon 
48.64.142: þin carcern open we gemetton and in gangende mænige we þær gemetton 
48.64.143: mid þi þe hie gehyrdon þara sacerda ealdormen and hie cwædon him betweonon 
48.64.144: hwæt wile þis wesan 
48.64.145: wen is þæt hwilc wundor in eode on þæt carcern and þa hyrdas acwælde and somnunga þy þær betynede wæron 
48.64.146: æfter þiossum him æteowde deofol on cnihtes onlicnysse and him to cwæð 
48.64.147: gehyrað me and secað her sumne ælþeodigne man þæs nama is andreas and acwellað hine 
48.64.148: he þæt is se þa gebundenan of þissum carcerne ut alædde and he is nu on þisse ceastre 
48.64.149: ge hine nu witon efstað mine bearn and acwellað hine 
48.64.150: se haliga andreas þa cwæð to þam deofle 
48.64.151: ana þu heardeste stræl to æghwilcre unrihtnesse þu þe simle fihtest wið manna cyn 
48.64.152: min drihten hælend crist þe gehnæde in helle 
48.64.153: þæt deofol þa he þis gehyrde he him to cwæð 
48.64.154: þine stefne ic gehiere ac ic ne wat hwær þu eart 
48.64.155: se haliga andreas him to cwæð 
48.64.156: forþon þe þu eart blind þu ne gesihst ænigne of godes þam halgum 
48.64.157: þæt deofol þa cwæð to þam folce 
48.64.158: behealdað eow and geseoð hine forþon þe he þæt is se þe wið me spræc 
48.64.159: ða burhleode þa urnon and hi betyndon þære ceastre gatu and hie sohton þæne halgan andreas þæt hie hine genamon 
48.64.160: drihten hælend hine þa æteowde þam haligan andrea and him to cwæð 
48.64.161: andreas aris and gecyð him þæt hie ongieton min mægen on þe wesan 
48.64.162: se haliga andreas þa aras on þæs folces gesihþe and he cwæð 
48.64.163: ic eom se andreas þe ge secaþ 
48.64.164: þæt folc þa arn and hie hine genamon and cwædon 
48.64.165: forþon þu us þus dydest we hit þe forgyldað 
48.64.166: and hie þohton hu hie hine acwellan meahton 
48.64.167: þa wæs se deofol in gangende and cwæð to þam folce 
48.64.168: gif eow swa licige uton sendon rap on his swyran and hine teon þurh þisse ceastre lanan and þis uton we don oþþæt he swelte 
48.64.169: and mid þi þe he dead sie uton we dælan his lichaman urum burhleodum 
48.64.170: and þa eall þæt folc þæt gehierde hit him licode and hraðe hie sendon rap on his sweoran and hie hine tugon geond þære ceastre lanan 
48.64.171: mid þi þe se eadiga andreas wæs togen his lichama wæs gemengeð mid þære eorðan swa þæt blod fleow ofer eorðan swa wæter 
48.64.172: ða æfen geworden wæs hi hine sendon on þæt carcern and hie gebunden his handa behindan and hie hine forleton and eall his lichama gelysed 
48.64.173: swilce oþre dæge þæt ilce hie dydon 
48.64.174: se haliga andreas þa weop and he cwæð 
48.64.175: min drihten hælend crist cum and geseoh þæt hie me doð þinum þeowe 
48.64.176: and eall ic hit aræfnie for þinum gebode þe þu me sealdest 
48.64.177: and þu cwæde ne do æfter hiora ungeleafulnesse beheald drihten and geseoh hu hie me doð 
48.64.178: mid þi he þus cwæð þæt deofol cwæð to þam folce 
48.64.179: swingað hine on his muð þæt he þus ne sprece 
48.64.180: ða geworden wæs þæt hie hine eft betyndon on þam carcerne 
48.64.181: ðæt deofol þa genam mid him oþre seofon deoflo þa þe haliga andreas þanon afliemde 
48.64.182: and in gangende on þæt carcern hie gestodon on gesihþe þæs eadigan andreas and hine bismriende mid myclere bismre and hie cwædon 
48.64.183: hwæt is þæt þu her gemetest hwilc gefreolseð þe nu of urum gewealde 
48.64.184: hwær is þin gilp and þin hiht 
48.64.185: þæt deofol þa cwæð to þam oðrum deoflum 
48.64.186: mine bearn acwellað hine forþon he us gescende and ure weorc 
48.64.187: þa deofla þa blæstan hie ofer þone halgan andreas 
48.64.188: and hie gesawon cristes rodetacen on his onsiene 
48.64.189: hi ne dorston hine genealæcan ac hraðe hie onweg flugon 
48.64.190: þæt deofol him to cwæð 
48.64.191: mine bearn forhwon ne acwealdon ge hine 
48.64.192: hie him andswarodon and hie cwædon 
48.64.193: we ne mihton forþon þe cristes rodetacn on his onsiene we gesawon and we us ondredon 
48.64.194: we witon forþon þe he ær on þæs earfoðnesse com he ure wæs wealdend 
48.64.195: gif þu mæge acwel hine 
48.64.196: we þe on þissum ne hersumiað þy læs wen sie þæt hine god gefreolsige and us sende on wyrsan tintrego 
48.64.197: se haliga andreas him to cwæð 
48.64.198: þeah þe ge me acwellan ne do ic eowerne willan ac ic do willan mines drihtnes hælendes cristes 
48.64.199: and þus hi geherdon and onweg flugon 
48.64.200: on mergen þa geworden wæs eft hie tugon þone halgan andreas 
48.64.201: and he cigde mid mycle wope to drihtne and cwæð 
48.64.202: min drihten hælend crist me genihtsumiað þas tintrega forþon ic eom geteorod 
48.64.203: min drihten hælend crist ane tid on rode þu þrowodest and þu cwæde fæder forhwon forlete þu me 
48.64.204: nu iii dagas syndon syððan ic wæs getogen þurh þisse ceastrelanum 
48.64.205: þu wast drihten þa menniscan tyddernysse hat onfon minne gast 
48.64.206: hwær syndon þine word drihten on þam þu us gestrangodest 
48.64.207: and þu cwæde gif ge me gehyrað and ge me beoð fylgende ne an loc of eowrum heafde forwyrð 
48.64.208: beheald drihten and geseoh for þinum lichaman and loccas mines heafdes mid þisse eorðan synd gemengde 
48.64.209: ane iii dagas syndon syððan ic wæs getogen to þæm wyrstan tintregum and þu me ne æteowdest 
48.64.210: min drihten hælend crist gestranga mine heortan 
48.64.211: ðus gebiddende þam halgan andrea drihtnes stefn wæs geworden on ebreisc cweþende 
48.64.212: min andreas heofon and eorðe mæg gewitan min word næfre ne gewitaþ 
48.64.213: beheald æfter þe and geseoh þinne lichaman and loccas þines heafdes hwæt hie syndon gewordene 
48.64.214: se haliga andreas þa lociende he geseah geblowen treow wæstmberende 
48.64.215: and he cwæð nu ic wat drihten forþon þæt þu ne forlete me 
48.64.216: on æfenne þa geworden hie hine betyndon on þam carcerne and hio cwædon him betwynum 
48.64.217: forþon þe þisse nihte he swelt 
48.64.218: him æteowde drihten hælend crist on þæm carcerne and he aþenede his hand and genam and he cwæð andreas aris 
48.64.219: mid þi þe he þæt gehyrde hraþe he þa aras gesund and he hine gebæd and he cwæð 
48.64.220: þancas ic þe do min drihten hælend crist 
48.64.221: se haliga andreas þa lociende he geseah on middum þæm carcerne swer standan and ofer þone swer stænenne anlicnesse 
48.64.222: and he aþenede his handa and hiere to cwæð 
48.64.223: ondræd þe drihten and his rodetacn beforan þæm forhtigað heofon and eorþe 
48.64.224: nu þonne anlicnes do þæt ic bidde on naman mines drihtnes hælendes cristes 
48.64.225: sænd mycel wæter þurh þinne muþ swa þæt sien gewemmede ealle þa on þisse ceastre syndon 
48.64.226: mid þi he þus cwæð se eadiga andreas hraþe sio stefne onlicnes sendde mycel wæter þurh hiora muþ swa sealt 
48.64.227: and hie æt mana lichaman and hit acwealde heora bearn and hyra nytenu 
48.64.228: and hie ealle woldon fleon of þære ceastre 
48.64.229: se haliga andreas þa cwæð 
48.64.230: min drihten hælend crist ne forlæt me 
48.64.231: ac send me þinne engel of heofonum on fyrenum wolcne þæt þa embgange ealle þas ceastre þæt ne magen geneosian for þæm fyre 
48.64.232: and þus cweþende fyren wolc astah of heofonum and hit ymbsealde ealle þa ceastre 
48.64.233: mid þy þæt ongeat se eadiga andreas he bletsode drihten þæt wæter weox oþ mannes swuran and swiþe hit æt hyra lichaman 
48.64.234: and hie ealle cigdon and cwædon 
48.64.235: wa us forþon þe þas ealle up coman for þissum ælþeodigum þe we on þissum carcerne betyned hæbbað 
48.64.236: hwæt beo we donde 
48.64.237: sume hie cwædon 
48.64.238: gif eow swalice þuhte utan gangan on þissum carcerne and hine ut forlætan þy læs wen sie þæt we yfele forweorþon 
48.64.239: and uton we ealle cigean and cweþan forþon þe we geleofað on drihten þyses ælþeodigan mannes þonne afyrseþ he þas earfoðnesse fram us 
48.64.240: mid þi se eadiga andreas ongeat þæt hie to drihtene wæron gehwyrfede he cwæð to þære stænenan anlicnesse 
48.64.241: ara nu þurh mægen ures drihtenes and ma wæter of þinum muþe þu ne send 
48.64.242: and þa gecweden þæt wæter oflan and ma of heora muþe hit ne eode 
48.64.243: se haliga andreas þa ut eode of þam carcerne and þæt selfe wæter þegnunge gearwode beforan his fotum 
48.64.244: and þa þær to lafe wæron hie comon to þæs carcernes duru and hie cwædon 
48.64.245: gemiltsa us god and ne do us swa swa we dydon on þisne ælþeodigan 
48.64.246: se haliga andreas þa gebæd on þæs folces gesihþe 
48.64.247: and seo eorþe hie ontynde and hio forswealh þæt wæter mid þam mannum 
48.64.248: þa weras þa þæt gesawon hie him swiþe ondredon and hie cwædon 
48.64.249: wa us forþon þe þes deað fram gode is 
48.64.250: and he us wile acwellan for þissum earfoðnessum þe we þissum mannan dydon 
48.64.251: soðlice fram gode he is send and he is godes þeowa 
48.64.252: se halga andreas him to cwæð 
48.64.253: mine bearn ne ondrædaþ ge eow forþon þe þas þe on þis wætere syndon eft he libbað 
48.64.254: ac þis is forþon þus geworden þæt ge geleofon on minum drihtne hælendum criste 
48.64.255: se haliga andreas þa gebæd to drihtne and cwæð 
48.64.256: min drihten hælend crist send þinne þone halgan gast þæt awecce ealle þa þe on þisse wætere syndon þæt hie geliefon on þinne naman drihten þa het ealle arisan þe on þam wætere wæron 
48.64.257: and æfter þissum se haliga andreas het cyrican getimbrian on þære stowe þær se swer stod 
48.64.258: and he him sealde bebodu drihtnes hælendes cristes 
48.64.259: and lufiað hine forþon mycel is his mægen 
48.64.260: and ænne of heora aldormannum to bisceope he him gesette 
48.64.261: and he hi gefullode and cwæð 
48.64.262: nu þonne ic eom gearo þæt ic gange to minum discipulum 
48.64.263: hie ealle hine bædon and hie cwædon 
48.64.264: medmycel fæc nu gyt wuna mid us þæt þu us gedefra gedo forþon þe we niwe syndon to þissum geleafan gedon 
48.64.265: se halga andreas hie þa nolde gehieran ac he hie grette and hie swa forlet 
48.64.266: him fylgede mycel manigo þæs folces wepende and hrymende and þa ascan leoht ofer hieora heafod 
48.64.267: mid þi se halga andreas þanon wæs farende him ætiwde drihten hælend crist on þam wege on ansine fægeres cildes and him to cwæð 
48.64.268: andreas forhwan gæst þu swa buton wæstme þines gewinnes 
48.64.269: and þu forlete þa þe þe bædon and þu nære miltsiend ofer heora cild þa þe wæron fyliende and wepende þara cirm and wop to me astah on heofonas 
48.64.270: nu þonne hwyrf eft on þa ceastre and beo þær seofon dagas oþþæt þu gestrangie hera mod on minne geleafan 
48.64.271: gang þonne to þære ceastre mid þinum discipulum and ge on minne geleafan geleofon 
48.64.272: mid þi he þis cwæð drihten hælend crist he astah on heofonas 
48.64.273: se eadiga andreas þa wæs eft hwyrfende on marmadonia ceastre and he cwæð 
48.64.274: ic þe bletsige min drihten hælend crist þu þe gehwyrfest ealle saula forþon þu me ne forlete ut gangan mid minre hatheortan of þisse ceastre 
48.64.275: hio wæron gefeonde mycle gefean 
48.64.276: and he þær wunode mid him seofon dagas lærende and strangende hira heortan on geleafan ures drihtnes hælendes cristes 
48.64.277: mid þi þe þa wæron gefyllede seofon dagas swa swa him drihten bebead he ferde of madonia ceastre efstende to his discipulum 
48.64.278: and eall þæt folc hine lædde mid gefean and hie cwædon 
48.64.279: an is drihten god se is hælend crist and se halga gast þam is wuldor and geweald on þære halgan þrynnysse þurh ealra worulda woruld soðlice a butan ende amen 

