49B.36.1: leofan men us is swiðe micel þearf þæt we ware beon þæs egeslican timan þe toweard is 
49B.36.2: nu bið swiðe raðe antecristes tima þæs þe we wenan magon and eac ful georne witan 
49B.36.3: and þæt bið se egeslicesta ðe æfre gewearð siððan þeos world æres gescapen wæs 
49B.36.4: he bið sylf deofol and þeah mennisc man geboren 
49B.36.5: crist is soð god and soð mann 
49B.36.6: and antecrist bið soðlice deofol and mann 
49B.36.7: þurh crist com eallum middanearde help and frofer 
49B.36.8: and þurh antecrist cymð se mæsta grire and seo mæste earfoðnes þe æfre ær on worlde geworden wearð 
49B.36.9: and eal mancyn forwurde forðrihte gif god his dagas ne gescirte 
49B.36.10: ac god gescirt his dagas for ðara þingan þe him gecorene syn and he gehealdan habban wile 
49B.36.11: and þeah on ðam fæce ðe he bið he gedeð swa micel to yfele swa næfre ær ne gewearð 
49B.36.12: ælcne man he wile awændan of rihtan geleafan and of cristendome and bespanan to his unlaran gif he mæg 
49B.36.13: and god hit geþafað him sume hwile for twam þingum 
49B.36.14: an is ærest þæt men beoð þurh synna swa forð forwirhte þæt hi beoð ðæs wel weorðe þæt deofol openlice þonne fandige hwa him fulfiligan wille 
49B.36.15: oðer is þæt god wile þæt þa þe swa gesælige beoð þæt hi on rihtan geleafan þurhwuniað and þam deofle anrædlice wiðstandað 
49B.36.16: he wile þæt þa beon raðe amerede and geclænsode of synnum þurh ða micclan ehtnessa and þurh þone martirdom þe hi þonne þoliað 
49B.36.17: forðam nis nan man þæt ne sy synful 
49B.36.18: and ælc man sceal sar þolian oððe her oððe elles hwar be þam þe he þurh synna geearnað 
49B.36.19: and þi bið seo ehtnes þonne þam godum mannum swa stið 
49B.36.20: forðam þe hi sculon beon raðe geclænsode and amerode ær se miccla dom cume 
49B.36.21: ða þe wæron forðferede for hund gearum oððe git firnor wel þa magon beon nu geclænsode 
49B.36.22: we moton nyde þæt stiðre þolian gif we clæne beon sculon þonne se dom cymð 
49B.36.23: nu we þone fyrst nabbað þe þa hæfdon þe wiðforan us wæron 
49B.36.24: beþence gehwa hine silfne be þam þe he wille 
49B.36.25: ne cymð ure æfre ænig to godes rice ær we beon ælcere synne swa amerede swa æfre æni gold mæg clænost amerod wurðan 
49B.36.26: leofan men god geþafað þam deofle antecriste þæt he mot ehtan godra manna 
49B.36.27: forðam þe hi sculon swa ic ær cwæð þurh þa ehtnesse geclænsode and siððan clæne faran to heofonan rice 
49B.36.28: þa ðe þonne his leasungum gelifað and him to gebugað þam he birhð her for worlde and þa he weorðað her 
49B.36.29: ac hi sculon æfter þam raðe ecelice forwurðan and aa wunian siððan mid him on ðare sweartan hellegrunde 
49B.36.30: se gesewenlica deofol wyrcð fela wundra and segð þæt he god silfa beo 
49B.36.31: and mid his gedwimerum mæst ælcne man beswicð 
49B.36.32: and þa þe he elles beswican ne mæg þa he wile neadunga genidan gif he mæg þæt hi godes ætsacan and him to gebugan 
49B.36.33: gif hi þonne þæt nellað þonne sculon hi ehtnessa micle and eac earmlicne deað geþolian 
49B.36.34: eala gesælig bið þeah se ðe to þam anræde bið þæt he forðam ne awacað 
49B.36.35: ac witodlice þara bið ealles to lyt þe he ne beswice oððe þurh his searocræftas oððe þurh þone grire þe he on mancyn sett 
49B.36.36: ure drihten crist gehælde fela þara on life þe unhale wæron 
49B.36.37: and se deofol antecrist gebrocað and geuntrumað þa ðe ær hale wæron 
49B.36.38: and he nænne gehælan ne mæg buton he hine ærest awyrde 
49B.36.39: ac siððan he þone man gebrocod hæfð siððan he mæg don swilce he hine gehæle 
49B.36.40: gif he geswicð þæs þe ær ðam men to yfele dide 
49B.36.41: he bið eal unwrænca ful 
49B.36.42: þonne beswicð he swiðe fela manna þurh þæt þæt gebrocað mænigne man dihlice and gehælð eft ætforan mannum þar hi onlociað 
49B.36.43: þonne geseoð hi hwæt he þonne deð and niton na hwæt he ær dide 
49B.36.44: ælc ifel he mæg don and ælc he deð 
49B.36.45: he deð þæt fir cymð ufenon swilce hit of heofonum cume 
49B.36.46: and he mid þam fela forbærnð ealswa he ær hwilum iobes æhta dide 
49B.36.47: ac se ðe for ðæs fires ege him to gebihð he sceal aa on helle on ecan bryne wunian 
49B.36.48: ne can ic ne næfre æni man oðrum asecgan for eallum þam egsan þe þurh þone deofol on worlde gewurðan sceal 
49B.36.49: þonne age we micele þearfe þæt we god ælmihtigne georne biddan þæt he us gescilde wið þone egsan and us gestrangige swa his willa sy 
49B.36.50: and micele þearfe agan þa ðe þæs timan gebidað þæt hi ware beon and þæt hi gemyndige beon þara þinga þe deofles men oft ær þurh drycræft drugon 
49B.36.51: fela þinga didon ða geogleras on egipta lande þurh drycræft ongean þæt þe moyses þurh godes mihta þar fela wundra worhte 
49B.36.52: and swa we habbað be manegum geræd þe gehwar þurh drycræft mid deofles fultume men mistlice dweledan 
49B.36.53: betere eac þæt we nu sum to bisne secgan 
49B.36.54: we magan fela ymbe swilc reccan 
49B.36.55: an deofles man wæs hwilum on rome simon hatte 
49B.36.56: se geswæncte swiðe þearle twegen mære godes þegnas 
49B.36.57: þæt wæs sanctus petrus and sanctus paulus 
49B.36.58: hi bododon on rome cristenra ærest 
49B.36.59: ac se deofles man hi gedrehte and þæt folc gelette wundorlice swiðe 
49B.36.60: he sæde þæt hit eal leasung wære þæt þa godes þegnas bododan 
49B.36.61: and he worhte þurh drycræft fela wundra þæt men onlocedon 
49B.36.62: he dide þæt an æren nædre hi stirede swilce heo cuca wære 
49B.36.63: and man hæfde geworht þa on þam dagum on rome anlicnessa and þæt hæðene folc weorðodon þa heom for godas 
49B.36.64: þa he gemacode eac þurh drycræft þæt hi agunnon swilce hi cwice wæron 
49B.36.65: ðonne dide petrus þurh godes mihta betere þyngc 
49B.36.66: gehælde mistlice gebrocede men 
49B.36.67: blinde and deafe and dumbe and mistlice gelewede 
49B.36.68: and þa wearð hit cuð æt nihstan þam casere þe þa on ðam dagum romware weold eal hi hit macedon 
49B.36.69: and mon herede him þearle swiðe þone simon 
49B.36.70: letan ða gedwealde men swilce he se simon godes silfes sunu wære 
49B.36.71: and þa het se casere feccan þone simon to him 
49B.36.72: and þa ða he him to com and him ætforan stod þa ablænde he þurh deofles cræft swa þæs caseres eagan and þara þe him mid wæron 
49B.36.73: þæt him þuhte oðre hwile swilce he eald geþungen man wære 
49B.36.74: and swa on mænige wisan he hiwode þurh drycræft fela leasbredas 
49B.36.75: ða þa se casere eal swilc geseah þa wende he þæt he godes agen bearn wære 
49B.36.76: and se deofles man gealp þæt he eac swa wære 
49B.36.77: and þæt folc him to swiðe gelifde þæs 
49B.36.78: ða wunnon þa godan godes þegnas swiðe ongean þæt and sædon þæt he luge 
49B.36.79: and hig eac þurh godes mihta mid manegum godum þingum geswutulodon þæt hi riht hæfdon and þæt hit eal leas wæs þæt se þeodloga sæde 
49B.36.80: ða æt nihstan cwæð se simon þæt he gecyþan wolde þæt he god wære 
49B.36.81: he het þa aræran ænne stipel and sæde þæt he þider upstigan wolde 
49B.36.82: and englas hine þar underfon scoldon and to heofonum ferian 
49B.36.83: and þar eal þæt folc onlocode he stah up to ðam stipele 
49B.36.84: and of ðam stipele hof up on lifte swilce he wolde wið ðæs heofones weard 
49B.36.85: þa cliopode se casere and cwæð þæt þa swutol wære þæt hit eal soð wæs þæt he ær sæde and þæt hit eal leasung wære þæt petrus and paulus þæt folc mid bregdon 
49B.36.86: ða abædon hi uneaðe þæt hi geþild hæfdon sume hwile oðþæt man wiste to hwan se ende gehwurfe and cliopodan to gode swiðe georne 
49B.36.87: hwæt ða sanctus petrus beseah raðe æfter ðam up to ðam lyfte and cliopode hludre stæmne and þus cwæð 
49B.36.88: ic halsige eow deofles gastas þe þone deofles man geond þa lift feriað and þurh þæt men bepæcað þæt ge þurh god ælmihtiges bebod hine nu ða forlætan 
49B.36.89: þæt he næfre lengc mid his mane men ne beswice 
49B.36.90: sona swa he hit gecweden hæfde þa forleton hi hine 
49B.36.91: and he reas niðer and feol þæt he eal tobærst 
49B.36.92: ða wæs swutol godes miht þeah he þæs deofles gedwild lange ær þafode 
49B.36.93: eac we habbað on bocum geræd þæt fela oðra deofles manna wide wæron þe godes þegnas oft þurh deofles cræft swiðe geswæncton and folc swiðe gedwealdon 
49B.36.94: ac hit þincð us to langsum nu to gereccanne 
49B.36.95: ge magon þeah be þisum anum gecnawan þa he þurh deofol swilcne cræft hæfde ongean swilce godes þegnas swilce wæs sanctus petrus and sanctus paulus æthweg hit bið þonne se deofol cymð þe ana can eal þæt ifel and ealle þa drycræftas þe æfre ænig mann æfre geleornode 
49B.36.96: and eal he hit cyð þonne openlice þurh hine silfne þæt he oft ær dide þurh ða ungesæligan þe his larum filigdon 
49B.36.97: se silfa deofol þe on helle is þæt is se þe þonne wyrð on ðam earmscapenan men antecriste 
49B.36.98: and bið soðlice ægðer ge deofol ge mann 
49B.36.99: and he mancynn eal openlice þonne swiðor gedrecð and gedwelað þonne hit æfre ær wurde 
49B.36.100: we agan ðig swyþe micele þearfe þæt we wið swilcne ege wære beon and eac þa warnian þe swilc niton swilce towerd is 
49B.36.101: forðam þe hit is near þam timan þonne ungelærede men gelyfan willan 
49B.36.102: eac ic secge to soðan þæt deofol wile ælces mannes geþanc gif he mæg swiðe gelettan 
49B.36.103: þæt he hit na ne understande þeah hit him man secge ne hine wið þæt ne warnige 
49B.36.104: and þurh þæt wurð mæst manna beswicen forðam hi ne beoð swa ware ne swa wel gewarnode ær swa hi beþorftan 
49B.36.105: la hwæt is se man on life buton hine god ælmihtig gehealde 
49B.36.106: and he ær gewarad þe bet sy þæt he þonne þurh deofol beswicen ne wurðe 
49B.36.107: uton warnian us and geearnian to gode þæt he us scilde swa his willa sy 
49B.36.108: uton habban anrædne geleafan and fæstræde geþanc to urum drihtene 
49B.36.109: þonne þeah hit gebirige þæt we þare yrmðe gebidan sculon and on þisum life earfoð sið adreogan 
49B.36.110: swaþeah gif we ne awaciað and þurhwuniað on rihtan geleafan and ælcne hæðenscipe oferhogiað god us forsceawað ece reste 
49B.36.111: on godes naman ic bidde þæt cristenra manna gehwilc hine silfne georne beþence and geornlice to gode gebuge and fram ælcum hæþenscipe and sinnum gecirre 
49B.36.112: and geearnige þæt he gemanan habban mote on heofona rice mid þam þe leofað and rixað a buton ende amen 

