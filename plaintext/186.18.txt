186.18.1: hit gelamp hwylan æt suman cyrre þæt an ancra gefing ænne deofol þurh godes mihte 
186.18.2: and he wæs se ancra on þebeigdan lande swiþe lifes man halig geworden þurh godes mihte 
186.18.3: þa se ancra angan þreapian swyþe þone deofol þæt he him asæde eal hellewites brogan and eac heofona rices fegernesse 
186.18.4: þa cwæþ se deofol to þam ancran þus 
186.18.5: þeah þæt lengeste triow þe an middangearde is and hit stode þonne onufon þæm hehstan stanclife þe an middangearde is hegest 
186.18.6: and mon þonne gebunde þæs mones fyt to ufanweardan þam treowe þe wære ær ane niht an hellewite mid us 
186.18.7: and him mon þonne lete hangian þæt heafod andune niþer þæt him sige þæt blod on ælcere healfe ut þurh þane muþ and þurh þa nosþyrle 
186.18.8: and hine þær ohtan þonne ealle þa yfela and ealle þa brogan þe æfre eorþwara fram ænginne gehærdan secgan 
186.18.9: and hine ealle seyþan nioþan cnyssende wæron mid eallan sæbrogan þe he forþbrinþ 
186.18.10: þonne wile se man eal lustlice æfre ma þolian 
186.18.11: and þeah he scure þonne gyt þusend wintra þarto 
186.18.12: and þæt þusend þe se domesdæg scel on geweorþan 
186.18.13: wiþ þan þe he yft ne þurfe næfre ma þa helle gesecan 
186.18.14: þa git cwæþ se deofol to þam haligan lifes men 
186.18.15: wa biþ þam mannum þe sculan habban heora eardungstowe an helle mid us 
186.18.16: þær biþ wop butan frofre 
186.18.17: and þær biþ þeowdom butan freowdome and unrotnes butan gefean 
186.18.18: þær biþ fulnys butan awendednysse 
186.18.19: and biternes butan swetnesse 
186.18.20: and þær biþ hungor and þurst 
186.18.21: an hellesuslum and geomerung and þoterung 
186.18.22: and þæt wyrste wyrmcyncg eal byrnende and dracan kin þe næfre ne sweortaþ 
186.18.23: þær biþ swefles fyr sweart and unadwæscedlic 
186.18.24: and þær biþ cele and brene and broga attor and ofergeþyld 
186.18.25: granung and gnornung wroht and wop man and morþor sar and susl 
186.18.26: and þær nan man ne mæg oþran næfre gehylpan 
186.18.27: nis þær cyniges weorþung ne ealdormannes werþnes þer nan man ne mæg his waldend gemunan mid nanum lofsange for þan sare þe hiom ansittaþ 
186.18.28: he cwæþ þa gyt se deofol to þam halgan ancran þus and sæde to him 
186.18.29: þios eorþe nære mid eallum hire wæstmum þes þe wæter on ne gesig and þeah nere na mare on hyre bradnesse seo eorþe þonne seo brade hel is 
186.18.30: þonne is se micele garsicg þy þas eorþan utan embligeþ swiþe ormetlice micel þæt nis eal þios eorþe be him þe mare þe an price biþ þe biþ on anum wexbryde gepricod 
186.18.31: þa cwæþ se deofol þa git to þam ancran þus 
186.18.32: þeah mon þane garsicg mid isenan wæalle utan betyne 
186.18.33: and hine man þam ny felle fyres oþ heofones hrof 
186.18.34: and hine mon þanne utan besitte æal mid smiþbelgum swa þicce þæt hiora ælc oþrum anhrine 
186.18.35: and si þonne to eghwylcum belge man gesitted 
186.18.36: and se hebbe samsones strengþe 
186.18.37: se þe ealle filisteisan þeode amyrde and hyra dugeþa afelde 
186.18.38: and he hæfde xii loccas se ilca samson 
186.18.39: and an elcan locce wæs xii manna megen 
186.18.40: and mon þonne gesytte isern þel ofer þes fyres hrof 
186.18.41: and þæt sio eal mid mannum þonne afylled 
186.18.42: and hiora hebbe æghwylc hamor on handa 
186.18.43: and hit þonne anginne eal ætgidre brastligan and þa hameras beatan 
186.18.44: and þeahhweþere for eallum þisan gedene ne meg sio saule hi gerestan inne of þam egesan þe he ær geseh to þæt heo þa yrmþe æfre ma forgitan mage ane helfe tid dæges þe ær wæs ane niht an helle 
186.18.45: ongytan we nu hu se deofol sæde to þam halgan ancran hyllewite swa he him eac sæde heofona rices wuldres wlite 
186.18.46: and he cuþe swiþe wel and he mihte eaþe hit secgan forþon he wæs hwilan scinende æncgel an heofonan rice 
186.18.47: ac hine awearp drihten of heofonum for his ofermettum and þone modigan feond on hellewite 
186.18.48: forþon he dede hine efenheahne gode and get hegran wolde don 
186.18.49: and he ða forþan gewearþ to deofle awend 
186.18.50: and ealle his geferan and eac ealle þa þe æt his ræde wæron oþþe æfter besawan ealle hi wurdan of þan engelican hiwe to deoflum awende 
186.18.51: and gefeollan þa heom an helle diopnesse besuncon ealle togædere 
186.18.52: and forþon is eghwilcum deofle swiþe cuþ hwilc hit is an heofonan rice mid criste on þære ecan myrhþe 
186.18.53: wel is þam æfre to worulde þe on þere stowe wunian mot 
186.18.54: and þa cwæþ se deofal to þam ancran þa git þus þeah þe sie sum smetegelden dun eal mid gimmum asett æt sunnan upgange an neorxnawonge and sio þanne oferhlifige ealle eorþan bradnesse 
186.18.55: and þær sitte þonne sum cynebearn anufan þare gyldenan dune and he sie eac anmiddan his fere fægernesse and his life and he mote þær sittan a oþ ænde his lifes and he hæbbe þonne samsones wlite and his wisdom and him sio eal middangeard an geweald gesæald mid eallum þam welum and þam weoruldgestreonum þe heofen behwælfeþ abuton 
186.18.56: and him sie saturnas dohtar gifen 
186.18.57: and þeah þe him ealle streamas hunige fleowan 
186.18.58: and him þanne an eorþan næfre nære ænig wiþerbreoca on þisan life 
186.18.59: þeah þe him sæon ealle wynsumnesse and ealle swetnesse to gehriordum forþ geborenne 
186.18.60: and him þanne sie singal sumor and lytel winter and he þonne sie lange to life gescapen butan wrace and butan sare 
186.18.61: and he þonne þeahhwæþere ne meg for sorgum þæt he on eallum þisum wuldre wunige gef he ær wære ane niht an heofonum and eft þider mote and sceawigan þær þes heofenkyninges ansione and þa wensumnesse þe an heofonum bioþ 
186.18.62: ða þæt deofal þis eal hæfde asegd þam haligan ancran þa forlet he hine 
186.18.63: and se diofal gewat þa to helle to his eardungstowe 
186.18.64: ac utan we nu men þa leofestan geearnigan mid godan dedum þæt we to uran dryhtne becuman motan 
186.18.65: and him þanne mid beon and mid wunigan a butan ænde in ecnesse 
186.18.66: þam dryhtne sie simle wuldar and werþmend in ealra weorulda weoruld amen 

