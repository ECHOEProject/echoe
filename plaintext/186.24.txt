186.24.1: warna þe wið þa wyrðmyntas þe þu butan gylte heldan ne miht 
186.24.2: healicnys wyrðmynnta is leahtra micelnys 
186.24.3: on maran wite se mara bið gecwylmed 
186.24.4: se læssa is gifennissa ner 
186.24.5: ða mihtigan witodlice mihtelice wita þoliað 
186.24.6: and se stiþaste dom gewyrð þam þe oðra wealdað 
186.24.7: ðam þe micel bið geseald him bið micel æt of gesoht 
186.24.8: ðam þe mare bið befæst him bið mare æt ofgan 
186.24.9: wurðmyntas witodlice æfter fræcednisse beoð adrogone 
186.24.10: hrædlice bið se andweald on frecednisse hrædlice þolað he hrire 
186.24.11: swa micele witodlice swa mara wurðmynt swa miccle maran beoð fræcednissa 
186.24.12: swa hehre treow swa strenglucur fran windum astyred and his bogas rædlucur beoð tobrocene 
186.24.13: hegran styplas on swæran hryre niðer sigað 
186.24.14: ða hehstan duna gelomlicum ligeræscum beoð forslegene 
186.24.15: on ricne man in hrædlice fealð anda 
186.24.16: se wulderfulla hrædlice sirwungum geopenað 
186.24.17: wuldor witodlice andan acenð anda gewislice fræcednissa 
186.24.18: ðeh þe æni on wurulde wuldre scine 
186.24.19: þeh þe he on purpuran and on golde glitinie 
186.24.20: ðeh þe he on deorwurðum girlan gefrætowod oferhlifie 
186.24.21: þeh þe he beo mid folce utan ymtrymmed 
186.24.22: ðeh þe he beo mid waciendra meniu gescild 
186.24.23: þeh þe he beo mid ungerimum gyhyrsumiendra mæniu ymtrymed 
186.24.24: ðeh þe he beo mid weredum orsorh 
186.24.25: þehweðere he æfre on wite wunað and on nearunisse and æfre on gnornunge and on orleahtre 
186.24.26: on godewebbenum beddum he hlinað ac þehweðere oft gedrefeð 
186.24.27: on plumfeðerum he lið ac þehweðere oft æblæce 
186.24.28: on gyldenum beddum he rest ac oft rædlice gedrefed 
186.24.29: gewæde is þises middangeardes gesælð and litel is þisse worulde wuldor 
186.24.30: gewitenlic and tydder is hwilwendlic miht 
186.24.31: sege la hwær synd cynnigas hwær ealdormenn hwær synd caseras 
186.24.32: hwær synd welie menn woruldþinga 
186.24.33: hwær synd woruldrican 
186.24.34: hwær synd welie middangeardes 
186.24.35: ealswa sceadu hi gewitan 
186.24.36: ealswa swefen hi fordwinon 
186.24.37: hi synd gesohte and hi ne synd gemette 
186.24.38: welan to fræcednisse gelaþiað 
186.24.39: welan to forwyrde gedragað 
186.24.40: wel fela for welum forwurdon 
186.24.41: wel feala for welan on orleahter becomon 
186.24.42: wel manegum welan deað acendon 
186.24.43: næfð he næfre modes stilnesse þe hine sylfne eorðlicum carum þeott 
186.24.44: ða carfulnyssa witodlice þæt mod gedrefað and astyriað 
186.24.45: seo miht witodlice þære carfulnysse næfre þolað angsumnyssum 
186.24.46: gif þu wille beon stille ne gewilna þu ænig þing woruldþinges 
186.24.47: æfre þu æfst modes stilnysse gif þu fram þe awyrpst middangeardes care 
186.24.48: æfre þu bist on ecere stilnysse gif þu þe ætbryst fram eorðlicra dæda gehlyda 
186.24.49: næfre welan ne beoð butan synne begytene ne nan þa eorðlican þing ne mæg butan synne gebrytsnian 
186.24.50: ðearle seldsene is þæt þa welan agniað to reste onetton 
186.24.51: ða þe hi sylfe mid eorðlicum carum bewindaþ hi hi sylfe fram godes lufe ascyriað 
186.24.52: se þe on woruldþinga lufe bið gefæstnod nateshwon he on god ne gelustfullað 
186.24.53: woruldþinga lufe witodlice fram godes gimene awendað 
186.24.54: ne mæg ænig crist lufian samod and worulde 
186.24.55: earfoðe is heofenlicum carum and earðlicum samod þywian 
186.24.56: earfoðelic is god samod and middangeard to luuigenne 
186.24.57: ne mæg æghweþer gelice beon gelufod 
186.24.58: forþi wiðsac woruldþingum for godes ege and forhafa þe for gode fram woreldcarum 
186.24.59: gecneordlæce þæt þu gode þeowige butan hremininge worulde 
186.24.60: nan caru þe fram godes lufu ne ætbrede 
186.24.61: nan carefulnys woruldþinga þe fram godes gimene gelatige 
186.24.62: awurpp fram þe swa hwæt swa god angin mæg lettan 
186.24.63: eallum mode ascuna and geniþera þæt middangeard lufað 
186.24.64: beo þu dead middangearde and middangearde þe 
186.24.65: middangeardes wuldor swa swa deað fram awurp 
186.24.66: oferswið þe fram þises lifes lufe swa swa gebyrgid 
186.24.67: nafa þu worulde care 
186.24.68: swa swa forðfaren ascire þe fram ælcere eorðlicere mangunge 
186.24.69: forseoh libbende þa þingc þe þu æfter deaðe habban ne miht 
186.24.70: swa hwæt swa þu hæfst hafa to mildheortnysse þæt þin mægen gehelpe þearfan wædlunge 
186.24.71: and gif þu hwæne gelogodne on neadþearfe ongitst 
186.24.72: and gif þu hwæne on wædle beþreafodne 
186.24.73: and gif þu hwæne on ænigum þingum aidlodne acnæwst 
186.24.74: and gif þu hwæne ofþrihtene oððe geeadmedne gesihst mid þam gehelpe 
186.24.75: ne forseoh þu ænine 
186.24.76: ne forhoga ænine 
186.24.77: nanne forlæt þu gelærne fram þe 
186.24.78: nan unrot gewite fram þe 
186.24.79: nan fram þe gescind gehworfe 
186.24.80: ealle gemæne eallum syle and eallum geearca 

