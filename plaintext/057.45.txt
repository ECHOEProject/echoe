in uigilia ascensionis 

57.45.1: men þa leofestan þis syndon halige dagas and gastlice þenunge mid mannum 
57.45.2: forþi þe þas dagas næron for gytsunge geworhte ne for nanum rence 
57.45.3: ac hi wæron geworhte for micelre neode eallum folce 
57.45.4: hit wæs on þam dagum men þa leofestan þe þas dagas wæron geworhte þæt eall folc wæs swa wiðerweard wið god and swa swiðe gymeleas 
57.45.5: þæt hi ne rohtan ne ne gymdon naðer ne god ne godes beboda 
57.45.6: ne hi mæssan ne gymdon ne hi cirican ne sohtan 
57.45.7: þa wæron manega prophetan and witegan 
57.45.8: þa wæs þær an propheta helias gehatan 
57.45.9: þa clypode he mid hluttre heortan to criste and bæd crist þæt he sumne ege to heom asende 
57.45.10: þæt þæt folc wurde gecnæwe þæt he wære god on heofonum 
57.45.11: and nære nan oðer god buton him anum ofer heofonum wealdend ne sceppend buton he ana 
57.45.12: ða cydde god his mycelen mihte and sende heom þa tacna to eorðan þæt hi mihton ongyton þæt he wæs soð god on heofonum 
57.45.13: sænde heom þa to tacne þæt þrim wintrum and six monþum ne com nan ren of heofonum on eorðan 
57.45.14: ne deaw up ne sloh ne mist up ne aras ongean þære heofonlicum druhþan 
57.45.15: ða wæs mycel ege mid mannum swa þæt eal mancyn wearð acweald swiðe gehende and ealle weastmes forwurdon on þyssere eorðan 
57.45.16: ða ofhreaw þam witegan helian eft and him ofðuhte þa seo bene þe he ær æt gode gebæd 
57.45.17: þa gesamnode he ealle þa witegan þe on þam lande wæron 
57.45.18: and ræddon heom betweonan hu hi sceoldan criste geeadmedan þæt he heom asende þa gewideru 
57.45.19: þæt heora wæstmes mosten weaxan 
57.45.20: and hi þærmid mosten gode gecweman on ðyssere eorðan 
57.45.21: ða geworhton hi þæs þri dagas for þære micclan neode þe heom wæs þæs wæteres forwyrned 
57.45.22: and budon ofer ealle eorðan þæt eal folc sceolde fæsten ðri dagas oð ðe þæt heo on eafensteorran geseagan 
57.45.23: and swa eac þæt cild þe wære geboron on niht swa hit mon genam fram þam modrum breostum þæt hit nan þing sucan ne mosta æt þære moder ær steorran arisan of heofonum 
57.45.24: ne nanes cynnes þingc ne men ne nytena 
57.45.25: ða mihtan gehyron þe on þan dagum lifæs wæron mycele wanunge and granunga and geomerunga ægðer ge men ge nytena 
57.45.26: ða bær man of ælcum halgum temple ealla þa halgan reliquias ut þe þæroninnan wæron 
57.45.27: þa com cristes stefn of hefenum to eorðan 
57.45.28: and let dynian ofer ealc þæra manna þe þas þry dagas his fæsten abræc ær þa halgan reliquias eft into þam temple comon 
57.45.29: and on ælc þæra manna þe an fodspor gesceod eode mid þam halgan reliquium oððe mid linenum hrægle oððe mid wæpne 
57.45.30: oððe on horse geride oððe huntian ongunne binnan þysum þreom dagum 
57.45.31: oððe fram mæsse gange ær he hæfde hlam genuman æt þæs prestes handum 
57.45.32: and se man þe nele nu þas þry dagas mid godes halgan reliquian bærfot gangan þurh þa nigon helle he sceal ær domesdæge ealswa feola siðan swa he her fotspora gesceod eode ofer þæs prestes bebod 
57.45.33: and æfre he sceal steppan on byrnendum næddran 
57.45.34: and æfre he gemet deofol æfter oðrum and þeostru æfter þeostrum 
57.45.35: forþi þe þær syndon ix hus innan þære helle 
57.45.36: and ælc þæra husa is anra mile deop and oðre wid 
57.45.37: and nis nan man on bocum swa cræftig þæt mage asecgan hwæt innan þam nigo husum sy godes oððe winsumes swa micel swa an fugel mæg mid his læstan fiðere windes aswingan 
57.45.38: ac eac hit is mid wyrmum afylled and mid wean and mid wræcsiðan 
57.45.39: þær næfre leoht ne leomað ac þær bið þeostru beþrycced and hungor and þurst and heto and yldo and unhælo and wanung and granung and toða grisbitung 
57.45.40: ða eardungstowe sceal ælc wif gesecan þe oðerne wer lufað ofer hire rihte æwe 
57.45.41: and þær hi sceolan mid sawle and mid lichamen beon beseanced innan þam deopan þeostra þær heom næfre dæg ne gedagað 
57.45.42: ac heo þær sceolon æfre wunian mid wyrman and mid deoflum 
57.45.43: buton heo hit ær on þisum life gebeton 
57.45.44: ðonne is þær oðer atelic stow þær sceal þæt cild æfre wunian þe her on heorðan his fæder and his moder wyrgiað 
57.45.45: ðonne is þær þridde grimlic stow þær sceal ælc mæden inne standan oð hire sweoran þe heo forligeð ær hire brydþing gewurðe 
57.45.46: ðonne is þær feorða atelic stow þær sceal ælc prest standan oð ða lippan þe his folc nele mid rihte wissian hu hi sceolon gode gehyran 
57.45.47: þonne is þær seo fifte stow mid wyrmum afylled þær sceolon innæ besincon þa mansworan and þa morðdeadan and þa hlafordswicon 
57.45.48: þær heo sculan æfre wunian a worulda woruld 
57.45.49: þær hi sceolan þa wyrmes toslittan and deofla potian 
57.45.50: ðonne is þær seo sixto stow seo is mid hellehundum afylled þær sceal ælc þæra wifa inne besincan þe her hire cild acwellað oððe hire were forrædeð 
57.45.51: þær hio sceal æfre wunian and heon sceolan þa hellehundes toslitten a woruld in ecnysse 
57.45.52: þonne is þær seo seofoðe stow seo is mid fyre onæleð 
57.45.53: þær sceal ælc þara manna þe oðres mannas cotan bærneð for ænigre frace and þe oðerne berepað rihtes gestreones 
57.45.54: and ælc þæra manna þe gerefa byð and oðre men repeð and reafad 
57.45.55: ælc byð deofles þegen 
57.45.56: on þam fyre hi sceolan besincan upp oð ða eagan 
57.45.57: ðonne is þær seo eahctoðe stow 
57.45.58: atelic seo is eall mid fulum stænce afylled and mid blacum deoflum 
57.45.59: þær ealc þæra manna sceal beon inne besænced oð ðe his cin innan þam fulum stænce þe unnut spræcað and idel innan cirican 
57.45.60: he sceal ceowan his agene tungan and hi eft aspiwan 
57.45.61: þæt sceal beon æfre his weorc oð ðe woruldes ende 
57.45.62: ðonne is þær seo nigoðe atelic stow seo is eall mid niðum and mid næddrum afylled 
57.45.63: þær sceal ælc þære manne inne beon beseanct mid sawle and mid lichamen þe nið bereð wið his broðer oððe wið nyxtan freond 

57.45.64: nu men þa leofestan uto we becyrran þa fulen eardungstowe and geearnian us þæt leoflice liht þe us heofona hlaford hæfð gegearwod fram frymðe þissere worulde gif we his lare gehlestan willað 
57.45.65: hu mæg ic eow secgan hu we þa fægeran eardungstowe begyton magon 
57.45.66: lætan we fram urum heortan ealle yfele dæde and yfele geþohtes and manaðes and untidætas 
57.45.67: and ofermycele drynces and ouerrence and ydelne gylp and leasunga and stala 
57.45.68: and innian þa gode þearfan and þa nacodan scrydan and fedan 
57.45.69: and beon wið earme wuhta eadmoda and mildheortæ 
57.45.70: þonne milsað us god on heofonum 
57.45.71: men þa leofestan þær syndon heofonas us to blisse togeanes þam hellebrogan 
57.45.72: nu syndon ealle þa mid mærðan afylled 
57.45.73: ðeah þe wære twa and hundseofontig manna 
57.45.74: and hæfde ælc þara manna twa and hundsefontig heafodo and ælc þæra hæfda twa and hundseofonti tungena 
57.45.75: and ælc þære tungena hæfde twa and hundseofontig gereorda 
57.45.76: and hig swa lange spræcan þæt hi ealle wæron werige 
57.45.77: ne mihten hi þone teoðan dæl asecgan hu feola beorhtra beama is on þan seofan heofonum ne hu fela hwitra blosmena 
57.45.78: æal hit is gefylled mid hwitum englum 
57.45.79: wel þam þe þær mot þone eard gestigan 
57.45.80: ðær næfre niht ne þeostrað ne dæg ne abblinnað 
57.45.81: ac æfre þær is leoht buto þeostrum 
57.45.82: and æfre þær is geogoð buton yldum 
57.45.83: and æfre þær is hæl buton yfele 
57.45.84: and æfre þær is englene sang and haligra gasta dream 
57.45.85: swa micel mirhþe is on heofonum 
57.45.86: gif þu most ane niht þærinne gewunian 
57.45.87: þeah þu ahtest ealles middaneardes gewald eal þu hit woldest on anum dæge forlæton wið þan þe þu neafre ma of þære eardungstowe eft ne come 
57.45.88: þær nis naðer ne hungor ne þurst ne cele ne oferhætu ne cwealm ne sar ne sorh ne yfel ne unhælo 
57.45.89: ac þær is blis and mærðe and æfre þær is dæg æfter dæge and dream æfter dreæma 
57.45.90: and þær is ealre cyninge cyning crist on heofonum 
57.45.91: he is se hehsta cyning forþon þe he gesceop heofonum and eorðan and ealle gesceafte þe on heom syndon 
57.45.92: wela is godes lean 
57.45.93: wist is godes lean 
57.45.94: feoh is godes lean 
57.45.95: freond is godes lean 
57.45.96: eall hit is godes lean þæt we on libbað 
57.45.97: forþon þe he us of heorðan ealle geworhte 
57.45.98: and ealle we sceolan eft to eorðan gemolsnian and to eorðan gewurðan 
57.45.99: hwæt syndon we elles buton wyrman meta and eorðan fulnyssæ 
57.45.100: men þa leofestan huton huru geþeancan oft and geloma þene dom þe we to gelaðode sinde 
57.45.101: and ealle þa mærþa and þa myrhþe þe god ælmigtig gegearwoð hæfð eallum þam þe hine on þisum life wurðiað and luuiað 
57.45.102: and uton byrgan us wið þone brogan þæs weallende brynes hellewites 
57.45.103: and uto ealle biddan georne god ælmihtine þæt he us gescylde wið þane egsan and wið þa fule and þa egslice stowa hellewites þær þær ealle deofle on wuniað 
57.45.104: ac þæt we mugon and moton his þa mycclan mildheortnysse geearnian 
57.45.105: and mid him and mid eallum his halgum wunian and eardian a buton ende amen 

