larspel and scriftboc 

69.7.1: leofan men doð swa ic eow bidde gehyrað þæt soð is understande se ðe wille 
69.7.2: hit is swutol and gesyne þæt þes þeodscipe is swiðe forsyngod 
69.7.3: and þy is vs onsæge oft næs æne here and hunger bryne and blodgyte unwæstm and unweder stalu and steorfa and fela ungelimpa 
69.7.4: ðonne is micel þearf ealre þisse þeode helpes and rædes 
69.7.5: forðam to forð heo is bedæled gyt and gefyrn wæs rædes and rihtes for gode and for worulde 
69.7.6: and her unrihta fela rixað on lande 
69.7.7: and nis na fela manna þe hogie ymbe þa bote swa georne swa man sceolde 
69.7.8: ac dæghwamlice man yceð yfel æfter oðrum and unriht ræreð and ælc riht lytleð for gode and for worulde 
69.7.9: and þa man talað wace þe woldan for godes ege georne riht lufian gif hy swa mihton 
69.7.10: and þa syndon mæðe and munde bedælde ealles to swiðe 
69.7.11: forðam swicdom is swiðra þonne sy wisdom wide geond þas þeode and swa wæs to lange 
69.7.12: eala eala fela is nu ða fracodra getrywða wide mid mannum 
69.7.13: ac soð is þæt ic sæcge gecnawe se ðe wylle seldan cymð god wæstm of yfelum sæde 
69.7.14: ne wyrð hit æfre ful god ær on þisse ðeode ær man aweodige þa unriht and þa manweorc þe man wide sæwð and gesawen hæfð be æghwylcum ende 
69.7.15: ac wolde man geswican þara mandæda þonne godade hit sona 
69.7.16: leofan men se halga iohannes cwæð æfter þam þusende bið se deofol unbunden 
69.7.17: nu is þæt þusendfeald getæl agan æfter mennisclicum getæle ac hit is on þæs hælendes andweardnesse hwænne he hit geendige 
69.7.18: ðæt þusendfeald getæl is fulfremed 
69.7.19: ac se wat his geendunge þe ealle þing mid his agenre mihte gesceop 
69.7.20: manega men wenað þæt þes middaneard scule standan on six þusend wintrum forðan þe god ælmihtig gescop ealle þing binnan six dagum 
69.7.21: ac þæt getæl wise witan hit on oðre wisan getrahtnedon 
69.7.22: ða six dagas þe god ælmihtig gesceop þurh his agene mihte on soðre þrynnesse þæt is fæder and sunu and halig gast and is an soð god rixigende and gemende ealra his gesceafta a butan ende ða six dagas getacniað þæt we scylon on geswince libban her on life and æfter þissum life for urum godum dædum mede onfon æt urum scyppende on þam seofoðan dæge 
69.7.23: ælces mannes tima bið geendod binnan seofan daga fyrste and þonne gerest he hine 
69.7.24: and seo sawel fehð to þam þe se lichama ær geworhte oððæt se eahtoða dæg cymð þæt is domesdæg 
69.7.25: þæt is se eca dæg se langa dæg æfter þam dome se myriga dæg se halgesta sunnandæg godes dæg and ealra halgena dæg 
69.7.26: ðæs dæges sawla and lichaman beoð gesamnode þy dæge blissiað þa ðe sunnandæges freols heoldan and heora lencten wel gefæsten and þa twelf ymbrendagas gode to þance and freols and fæsten wel geheoldan 
69.7.27: ðonne anes gehwylces mannes dæda cyðað hwylce clæne beoð hwylce fule þæt fyr hit geswutelað 
69.7.28: ðonne we scylon standan beforan þam gyldenan cynestole þæt we agyldan gode full gescead for urum dædum þæt we onfon æt him swa ece wite swa ece mede 
69.7.29: ðus bið eall þæt þusendfeald getæl geendod and ealle þa deopan þing and þa bradnessa and þa langsumnessa and þara cyninga rice and þara gerefena unriht and reaflac and deopnessa and woge domas and prættas 
69.7.30: ðonne graniað and waniað þa þe her blissedon and fægnedon 
69.7.31: ðonne bið heom heora meodudrenc win and beor eall to ecum þurste awend 
69.7.32: ealle þas sorga hi magon awendan heom to blisse gif hi her on life to bote gecyrrað and mid ælmessum and mid mæssesangum heom to gode hælo secað 
69.7.33: ðæt getæl þe we ymbe spræce hæfdon hit is gyt geornlice to asmeagenne and hit is to apinsianne hwæt hit getacnað gif hit bið atrahtnod hu hit to ðam wyrsan getæle belimpð 
69.7.34: hit is gecweden and on halgum gewritum geræd þæt ehta synd heafodgyltas 
69.7.35: se forma is ælces yfeles angin uel ord se is superbia þæt is ofermodignesse gehaten 
69.7.36: se oðer inuidia þæt is anda 
69.7.37: se ðridda is ira þæt is yrre 
69.7.38: se feorða is tristitia þæt is unrotnes 
69.7.39: se fifta is auaritia þæt is gitsung 
69.7.40: se sixta is uentris ingluuies þæt is oferfyll 
69.7.41: se seofeða is luxuria þæt is galscipe 
69.7.42: se eahtoða is uana gloria þæt is idel gylp 
69.7.43: manega þing we mihton secgan be þissum unþeawum ac us þincð gefædlic þæt we ælcne cristenne man warnian wið þa egeslican and þas deofollican coðe þæt is wið þas hellican unþeawas 
69.7.44: ðæt is soð and na leas þæt swa hwa swa ænig þissera unðeawa begæð oð his endedæg he sceal beon cwylmiende mid deofle a butan ende butan he hit ær þe deoppor gebete 

