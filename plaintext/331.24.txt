331.24.1: we willað nu secgan sume bysne to þisum 
331.24.2: an munuccild wunode mid manegum gebroðrum on mauricius mynstre þæs halgan martyres 
331.24.3: þæt is on muncgiu swa men farað to rome 
331.24.4: ða hæfde þæt munuccild swiðe mærlic stemne 
331.24.5: and his modor gecom to þam mynstre foroft and gehyrde gelome hyre leofan sunu hu myrge he sang 
331.24.6: mid þam munecum symle and hyre wæs myrge on hyre mode þurh þæt 
331.24.7: ða gelamp hit æt nixtan þæt hit of life gewat to þam heofonlican life 
331.24.8: and heo ne gehyrde na syððan hyre leofan sunu stemne 
331.24.9: and heo sorhfull þa axode æt þæs mynstres abbode hwær hyre sunu wære oððe hwæþer he dead wære 
331.24.10: and he hyre ondwerde 
331.24.11: ne beo ðu hohful la wif 
331.24.12: þin sunu leofað 
331.24.13: and heo ða hopode þæt heo gehyran sceolde hyre suna stemne be ðam þe he gecwæð 
331.24.14: ac þa ða heo ne mihte þæt munuccild gehyran þa eode heo eft to þam abbode sarig 
331.24.15: and heo hine befran 
331.24.16: forhwi ne mæg ic gehyran mines suna stemne  gyf he soðlice leofað 
331.24.17: ða abæd se abbod æt þam ælmihtigan gode for þæs wifes sarnes þæt hyre sunu sang swyðe myrige and hlude of heofonum þæt seo modor gehyrde hu myrge he sang 
331.24.18: and oncneow þa soðlice þa stæmne and þæt hyre sunu leofode mid þam ælmihtigan gode þam ðe he ær þeowode 
331.24.19: þam ys wuldor and wyrðmynt a to worulde amen 

