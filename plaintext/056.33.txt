feria iii in letania maiore 

56.33.1: men ða leofestan we gehyrdon forhoft secgan be þam æðelan tocyme ures drihtenes hu he him on þas woruld þingan ongan 
56.33.2: þæt heahfæderas ræddon and cyddon þæt witegodon and heredon þæt sealmsceopas sungon and sædon þæt se wolde cuman of þam cynestole and of þam upplican rice hider on þas eorðan and him ealle þas cynericu on his agene æht geahnian wolde 
56.33.3: eall þis wæs gelæst syððan heofonas tohlidon and seo heah miht on þysne wong astah 
56.33.4: and se halga gast wunode on þam æðelan innoðe and on þam bettstan bosme and þam gecorenan hortfate 
56.33.5: and on þam halgum breostum he eardode nigon monþas 
56.33.6: þa ealra fæmnena wuldor cende þone soðan scyppend and ealles folces frefrend and ealles middaneardes hælend and ealra gasta neriend and ealra sawla helpend 
56.33.7: þa se goldbloma on þas woruld becom and menniscne lichaman onfeng æt sancta marian 
56.33.8: þurh þa byrðran we wæron gehælede and þurh þæge byrðene we wurdon alysede 
56.33.9: and þurh þa gesomnunge we wæron gefryþode feonda gafoles and þurh þone tocyme we wæron gewurðode and gewelgode and gearode 
56.33.10: and syððan drihten crist her on worulde wunode mid mannum and feala wundra mannum cydde and beforan worhte and heom liflice hælo sealde and mildheortnysse tæhte 
56.33.11: and hi wæron stænnenre heortan and blindre þæt hi þæt ongytan ne mihton þæt hy þar gesawon and gehyrdon ne hi þæt oncnæwon ne mihton 
56.33.12: ac se ælmihtiga god awyrde þone unrihtwisan wrygeles of heora heortan and hi onlyhte mid leohtan andgyte 
56.33.13: þæt hy þæt ongyton and oncnawon mihton hwa him to helpe com and to hæle and to feorhnere on þas woruld astah 
56.33.14: syððan he heom mildheortnysse earan untynde and to geleafan onbryrde and his miltse onwreah and his mægsybbe gecydde 
56.33.15: ær þam we wæron steopcild gewordene forþan þe we wæron bedæled þæs heofonlican ryces 
56.33.16: and we wæron adilegode of þam frymþelican frumgewryte þe we to heofonum awritene wæron 
56.33.17: syndon we nu eft þyder gemearcode þurh þone soðan scyppend and þurh þone lyfigendan god and þurh þone acennedan sunu ure drihten to þam gefean neorxnawonges 
56.33.18: ne gelette us þæs siðes se fæcna feond ne us forwyrnne þæs wilweges ne us þa gata ne betyne þe us opene standað 
56.33.19: ne us þære byorhtnysse ne ofteo þurh his brydas ne us þæs rices ne forwyrne þe we to gesceapene syndon ne us ne gedwelie þæs rihtan geleafan þe we to gelaðode syndon 
56.33.20: ac þæt we þa drihtenlican þæra symble gehealdan and siblican lufe godes and manna 
56.33.21: ne syn we to gyfre ne to frece ne to fyrenlustgeorne ne to æfæstige ne to inwitfulle ne to tælende ne to twyspræce ne morðor to fremmenne ne aðas to swerigende ne niðas to hæbbenne ne leasunga to secgenne ne þyfde to begangenne ne wyrignysse to fyligende 
56.33.22: ne heafodlice leahtras ne lufian we syncræftas ne hyrigon we ne galdorsangas ne unriht lyblacas ne ongynne we ne to eaðbylige ne syn we ne to langsum yrre habban we ne we on oferhydo ne gewytan 
56.33.23: ac þas uncysta ealle uton we us bebeorgan þa þe gode laðe syndon 
56.33.24: þæt we þurh þæt þone gast gehyran and aflyman þurh þa hean mihte ures drihtenes 
56.33.25: forþon we sceolon symble beon ymbhydige ure sawle þearfe and ure heortan rihton and staðelion gode to willan and geþencean þone dom þe we to gelaðode syndon on domesdæge and þone demann þam þe to þam dome cymð 
56.33.26: he demð rihtne dom 
56.33.27: ne byð þar haða andfengnes mid gode ne cyninga setl þrymum gefrætewode butan þam anum þe ofer ealle rixað on heofonum 
56.33.28: ne beoð þar forð borene gyldene beagas ne heora wifa heafodgold to þam sigedeman 
56.33.29: ac on þam gemote standaþ anra gehwylces mannes sawl 
56.33.30: and heo byð forð lædende ealle þa weorc þe heo æfre gefremode godes oððe yfeles 
56.33.31: gyf þonne byð þæra misdæda ma and þæs godes to lytel þonne wynsumað se wiðeræda feond and se awyrgeda gast on gesyhðe þæs reðan cynninges 
56.33.32: and he bealdlice clypað to þam heahdeman þæt is ure drihten and þus cwyð 
56.33.33: dem la dema rihtne dom and efne dom 
56.33.34: be þam þe þine bebodu oferhogedon and þine æ bræcon and besmyton hy mid synnum and bysmerodon mid gyltum 
56.33.35: gearolice witon þas herias þry þe ðe mid syndon 
56.33.36: an is seo heofonlica þreat þe ðe mid færð and þe ðenað oðer is þæt eorðlice mægen þe þu her somnost and to þrymdom cumen is ðridde is þæt hellcunde werod þe hider com to þam þæt hy woldon þine domas gehyran hu þu þam forworhton scrifan woldest 
56.33.37: eall þis mægen wat þe her to dome com þæt þin heahsetl is þrymmes afylled and mid soðfæstnysse and mid rihtwisnysse gesetted 
56.33.38: dem la wealdend dem rihte domas and forlæt me mines weorðe þæs þe ic me sylf begyten hæbbe 
56.33.39: þæt wæron mine þa ðe to ðe noldon 
56.33.40: min riht is þæt ic mid witum witnige þa þe þine hæse oferhogodon 
56.33.41: hy scryddon hy mid minum reafum næs mid þam wædum þe ðu hete 
56.33.42: hy wæron ungemettfæste eallum tidum and oferhydu to fulle and mines willan to georne 
56.33.43: þonne hy gehyrdon þine bec rædan and þin godspell secgean and heora lif rihtan and him eccne weg cyðan hy symle heora earan fordyttan and hy gehyran noldon 
56.33.44: ac þonne ic mine hearpann genam and mine strengas styrian ongann hy þæt lustlice symle gehyrdon and fram þe cyrdon and to me urnon 
56.33.45: and ic heom mine leahtras lærde and hi me georne hyrdon 
56.33.46: and ic hy to gefeohte tyhte and to geflite scyrpte and to min witfullum geþohtum þæt ic wolde þæt hy þe afremdedon 
56.33.47: and þæt hy wunedon on minum hortcouan and þine cyrcean ofergeaton 
56.33.48: and æt me leornedon sceandword and leasbrydas 
56.33.49: and þyne soðfæstnysse and þine fæstan lare forgeaton and þinne dom ne gemundon and hy mine neawyste wilnodon and þine forhogedon 
56.33.50: dem la drihten dem eallra sceafta reccend and styrend rihtne dom 
56.33.51: hwæt þu þe sylfne geeadmeddest for heora eallra lufon and for ure læððe 
56.33.52: and þin feorh for heora in deaðe settest and þu þe sylf on rode astige þar þu þin halige blod on eorðan agute for hy and mid þinum þy æðelan swate gebohtest and mid þinum þy deorweorðan weorðe alysdest and gefriðedest 
56.33.53: and hy þæt lean eall forgeaton þa hy to me cyrdon 
56.33.54: næfre ic heom are ne fremode ne næniges helpes ne uðe 
56.33.55: ac forlæt hy me nu on witum lædon and on susle cwylmon and mid yfele hyrnyssa gewrecon þe hy wið þe geworhton 
56.33.56: hwæt we nu gehyrdon men þa leofestan hu beotlice se deofol spreceð to þam hælende and þa synfulla him betealde to hande 
56.33.57: hyne þonne ofer exale besyhð se soðfæsta dema and se rihtwisesta to þam forworhtum sawulum and to þam scyldigum and he þus cwyð worda grimmost 
56.33.58: nelle ic eow habban on minre geferrædenne 
56.33.59: ac gewitað fram me wuldres bedælede freondum afyrede and feondum betæhte on þam hatestan hellefyre 
56.33.60: þære ge awyrgedan sceolon wite dreogann on þam hatestan hellebrogan and þær on witum sceolon wunian a butan ende 
56.33.61: þonne bið drihtenes word reðe gehyred and þam synfullum mannum swyðe þearle strang 
56.33.62: habbað we þonne mycele neadþearfe þæt we ne synd mid þam scyldigum ac mid þam gedefum and mid þam gecorenum cristes hyrede 
56.33.63: we sceolon mildheortnysse geearnian her on worulde þæt we eft mildne demann gemetan and arfæstne 
56.33.64: we wæron oft gemyngode and gyt synd to ures drihtenes gehyrsumnysse þæt we sceolon his willan wyrcean and his bebodu healdan and rummode beon rihtra gestreona and þearfum mannum arfulle and wudewena helpend and steopcylda ariend and earmra retend and wependra frefrend 
56.33.65: and gyf we þas weorc ongynnað and wel gelæstað and healdað þonne beoð we godes dyrlingas on heofonum 
56.33.66: nis urum helende nan þing bediglodes ne behyddes þæs þe mann wyrcð on þyssere worulde forþan þe his eage ofer eall locað 

56.33.67: cristes þegena sum sæde þæt wæs sanctus iacobus hu se hælend spræc to sumum weligan menn þæt he hyne mid wlencce and mid wiste gegodud hæfde 
56.33.68: ac he wæs prutswongor and swærmod and him wæs lað þarfendum mannum ænig god to syllenne 
56.33.69: and he wæs uncum liðe and him wæs uneaðe þæt he for gode ænig þincg dælde oððe þam sealde þe hit him ær forgeaf 
56.33.70: ac se hælend hyne þæra leana eft gemyngode þa he cwæð 
56.33.71: ne gemundest þu na salomones cwyde þe he cwæð 
56.33.72: ahyd þa ælmessan under þæs þearfan sceate seo clypað to me and ic hyne symle gehyre and mine miltse ofer þæne sende 
56.33.73: efne hyt byð swa monn mid wætere þone weallenda lig ofgeote þæt he lencg rixian ne mot swa mann mid ælmessan ealle synna alyseð and þa sawle gehæleð 
56.33.74: þonne noldest þu weliga mine bebodu healdan 
56.33.75: ac sceoldon þa mine þearfan aswæman æt þinre handa 
56.33.76: noldest þu na geþencan hwa hyt þe ær sealde 
56.33.77: þonne min þearfe clypede earmre stemne to þe þu wiðsoce þæt þu hys bene ne gehyrdest 
56.33.78: ac ic heora geomrunga gehyrde and geseah hwæt þu heom dydest mine þearfan þe mildheortnysse bædon 
56.33.79: and þu hy forhogedost and geunrettest hy and þinne andwlitan fram heom acyrdest and ne gemundest þu na hwæt se witega cwæð 
56.33.80: se þe his andwlitan fram þam þearfan awendeð þonne he hludost clypað drihten hy ne gehyrð þonne se mann nele þone oðerne 
56.33.81: swa se hælend cwæð to þam wlancan menn 
56.33.82: to hwan wurde þu swa fæsthafol minra goda þe ic þe sealde 
56.33.83: to hwam wurde þu swa receleas þæra gyfena þe ic þe forgeaf 
56.33.84: ic nu afyrre fram þe mine sylene þe ic ðe ær sealde 
56.33.85: þonne byst þu wædla on worulde 
56.33.86: forhwan noldest þu geþencean þæt ic wille forgyldan æghwilcum menn ane gode dæde þe for minum naman byð gedon 
56.33.87: mid hundfealdum ic hit heom forgylde swa hit on þam godspelle segð 
56.33.88: swa hwæt swa ge syllað on minum naman 
56.33.89: ic eow sylle ecne dream wið þan on heofonum 
56.33.90: ðu mann to hwam eart þu swa ungeþancfull minra gyfena 
56.33.91: hwæt ic þe gesceop and þe gelifæste and æghwæt þæs þu hafost eall ic þe sealde 
56.33.92: min hit is eall and þines nan þing ic hyt eall afyrre fram þe 
56.33.93: þu leofa butan me gyf þu mæge 
56.33.94: ðe ic sealde to þan þæt þu hit sceoldest þearfum dælan 
56.33.95: ic swerie þurh me sylfne þæt ic eom se ylca god se þe þa weligan menn and þa heanan mid minum handum geworhte forþan þe ic wolde þæt þu mine þearfan feddest þonne hy wæron þe biddende minra goda 
56.33.96: þu heom symle tiðe forwyrndest 
56.33.97: forhwam noldest þu geþencean gyf þu heom mildheortnysse on gecyddest þæt þu ne sceoldest þæs nan þing forleosan þæs þu heom dydest on minum naman ne me on þære sylne ne ætbrude mines agenes 
56.33.98: to hwam þe anum geahnedest þu þæt ic inc bam sealde to hwam feddest þu þe ænne of þam þe ic inc bam gesceop to welan and to wiste and to feorhnere 
56.33.99: to hwan heolde þu þe anum and þinum bearnum þæt mihte manegum genihtsumian 
56.33.100: ungeaðe þe wæs þæt þu hyt ealne mihtest gefæstnian ne mid inseglum beclysan 
56.33.101: wenst þu þæt hyt þin sy þæt seo eorðæ þe forðbringð heo þe groweð and bloweð and sæd lædeð and bigleofan bringeð 
56.33.102: ic nu afyrre fram þe minne fultum 
56.33.103: hafa æt þinum gewinne þæt þu mæge and æt þinum geswince 
56.33.104: ic afyrre mine renas þæt hy þinre eorðan ne ætrinað 
56.33.105: ic afyrre fram þe mine mildheortnysse þonne byð ðe sona gecyðed þyne yrmða and æteowed 
56.33.106: gyf þu wene þæt hyt þin bocland sy þæt þu on eardast and on agene æht geseald sy hyt þonne wæron minu wæteru þe on heofonum wæron þanon ic mine gyfe dæle eallum eorðwarum 
56.33.107: gyf þu mihta habbe dæl renas ofer þine eorðan 
56.33.108: gyf þu strang sy syle wæstm þinre eorðan 
56.33.109: ic ahyrde mine sunnan and heo hy gebyrhte 
56.33.110: þonne bærneð heo ealle þine æceras 
56.33.111: þonne bist þu dælleas mines renes and minra gyfena and þe þonne byð þin eorðe hydel and unnytt goda gehwylces 
56.33.112: mine þearfan lyfiað be me 
56.33.113: gyf þu magæ lyfa butan me 
56.33.114: mine þearfan me ealne weg on gemyndum habbað and ic hy næfre ne forlæte 
56.33.115: mine þearfan me lufiað and hy symle hycggað ymbe heora drihten 
56.33.116: and hyne gelomlice nemnað and lufiað and him ege to habbað swa men sceolon to heora hlafordum 
56.33.117: ðonne þu weliga ne þu þinne drihten ne lufedest ne þu him miltse æt ne hafost ne þu yrming ne most lybban naht lange 
56.33.118: hwæt wendest þu wlanca gyf þu me sealdest þines ænig þing þæt wære þe eall þin woruldgestreon eall gelytlod 
56.33.119: hwæt þu to lytel hogodest ymbe þone ende þines lifes 
56.33.120: to dol þu wære þa þu wendest þæt þinra feohgestreona ende ne wurde 
56.33.121: ic wat hwæþere þæt þin lif bið geendod þonne þu his ne wenst 
56.33.122: ðu weliga to hwon getrywdest þu inn þinne welan and on þinne wlæncce and inn þa oferflowennysse þinra goda and na on me þe hyt þe eall forgeaf þæt þu on wære 
56.33.123: and he þa drihten crist cwæð to þam weligan menn 
56.33.124: eala ðu dysyga to hwam getrywdest þu on þine æhta and on þinne welan 
56.33.125: and on þinne welan þinn sawl byð on þisse ylcan nihte be minre hæse of þinum lichaman alæded 
56.33.126: ac hwa fehð to þam þe þu lange somnedost 
56.33.127: oððe hwam gearowodest þu þine botl and þine getymbro nu þine yrfeweardas libban ne moton forhwam noldest þu me þanc witan minra goda 
56.33.128: sceoldon þa word beon ealle cuðlice gefylled and gelæsted þe se hælend cwæð 
56.33.129: hine þone weligan mann on þære ylcan nihte deað on becom and his bearn ealle 
56.33.130: fungon to his gestreonum frymde and laðe and hine þa his godæs ealles benæmdon 
56.33.131: hwæt we magon be þisum ongytan and cnawan þæt se ælmihtiga god nele þæt man his gyfena þanc nyte 
56.33.132: menn þurfon þæs wenan þæt he us nelle þæra leana eft gemyngian þe he us to gode forgyfeð her on worulde 
56.33.133: efne swa he us mærlicor gyfð swa we him mærlicor þanccian sceolon swa þrymlicor ar swa mare eadmodnysse 
56.33.134: þam þe drihten mycel sylleð mycel he to þam seceð 
56.33.135: æghwylc heah ar her on worulde bið mid frecednyssum embe seald 
56.33.136: efne swa þa woruldgeþingþa beoð maran swa beoð þa frecednyssa swyðran 
56.33.137: swa we magon be þam bysne oncnawan and ongytan 
56.33.138: þæt treow þonne hyt weaxeð on þam wudubearuwe þæt hit hlifaþ upp ofer ealle þa oðre treowa and bradað hit þonne somnunga storm gestandeð and se stranga wind þonne bið swyðlicor geweged and swenceð þonne se oðer wudu 
56.33.139: swa bið eac gelice be þam heahclifum and torrum þonne hi hlifiað upp ofer þa oðre eorðan 
56.33.140: hy þonne somnunga feallan ongynnað and hreosað to foldan 
56.33.141: swylce eac be þam heahmuntum and dunum þa þæ hyhste standað and woriað ofer eallne middaneard 
56.33.142: þa hwæðere habbað þæs healdordomes and hy beoð geneahhe mid heofonfyre and mid ege þreade and þræste and mid lygetum slegene 
56.33.143: swa þa hean mihte her on worulde hreosað and feallað and to lore weorðað 
56.33.144: and þisse worulde welan weorðað to nahte and þas eorðlican woruld weorðað to sorge 
56.33.145: þeah þe we þisse worulde glenga tylian forswyðe and we on worulde welan swiðe scynon 
56.33.146: and þeah þe we us gescyrpon mid þi readestan golde and gefrætewian mid þy beorhtestan godwebbe and mid þy deorwyrþestan gymstanum utan ymbehon hwæðere we sceolon on nearonysse ende gebidan 
56.33.147: and þeah þa mihtigostan and þa ricostan menn her on worulde haton heom reste gewyrcean of marmanstanne and of golde frætewum and gymcynnum eall gestæned and godwebbe eall oferwrigen and mid deorwyrðum wyrtan eall gestreded and þeahhwæðere se bitera deað þæt todæleð eall 
56.33.148: þonne bið se glencg eall agoten and se þrym tobrocen and þa gymstanas tohlidene and þæt gold tosceacen and þa lichaman tohrorene and to duste gewordene 
56.33.149: forþam nis naht þises middaneardes wlite 
56.33.150: he hys hwylwendlic and gebrosnodlic and forwordenlic swa þas rican synd her on worulde 
56.33.151: hwar syndon þas rican caseres and þa cyningas þe iu wæron 
56.33.152: oððe þa ealdormenn þe bebodu setton 
56.33.153: hwar his heora domera domstow 
56.33.154: hwar is heora ofermedla butan mid moldan beþeht and on witum gewrecen 
56.33.155: wa bið woruldscriftum butan hi mid rihte rædas secgan 
56.33.156: nis þam leornerum na þe sel þonne þam læwedum butan hi mid rihte reccean 
56.33.157: hwar com middaneardes gestreon 
56.33.158: hwar com þyssere woruld welan hwar com foldan fægernyss 
56.33.159: hwar comon þa þæ geornlicost æhta tyledon and oðrum eft yrfe læfdon 
56.33.160: swylc ys seo oferlufu eorðgestreona 
56.33.161: efne he bið smice gelic oððe renscurum þonne hi of heofonum swiðost dreosað and eft eall toglidað cymð fæger weder and beorht sunne 
56.33.162: swa tealte synd eorðan dreamas and swa wace syndon æhta mid mannum 
56.33.163: and swa todælendlic is lichama and sawle 
56.33.164: þonne heo bið of þam alæded þonne byð full uncuð hu se dema ymbe þæt wyle gedon 
56.33.165: forþon nis nan þing betere ne selre þonne we lufion urne drihten mid eallum mægene and mid eallum mode and of eallum ingehydum 
56.33.166: swa hit awriten is 
56.33.167: se þe mine lufu on him hafað and his bena to me sendeð ic hine symle gehyre and mine miltse ofer hyne læte 
56.33.168: and þa þe to me cyrrað fram heora gyltum and hi geandettað on minum naman and bote doð mid fæstenum and mid ælmessan and mid teara gytum and mid gebedum þonne ic him rice agyfe and heofonlicne weg tæce 
56.33.169: þar byð eall god and seo hea bliss and seo mycele myrcð 
56.33.170: for þyssum eorðlicum þingum ic sylle þa heofonlican fægernyssa for þisum hwilwendliccum þa ecean for þysum lænan life þæt unlæne for þysum wiðercorenum þæt gecorene and for þisum earmum rice þæt eadige 
56.33.171: gesælige beoð þa þe þæt ece rice lufiað and geearniað and unlæde beoð þa ðe þam wiðsacað 
56.33.172: hwæt byð þam menn a ðe sel þeah þe he eallne þysne middaneard on his agene æht gestryne gyf eft deofol genimð þa sawle 
56.33.173: ne him na þe bett ne byð þeah þe he ær on life lybbe þusend wintra gyf he æfter his deaðe byð gelædd on helle and þar on witum wunað a butan ende 
56.33.174: ac uton we us broðor myne wendan to þam beteran and cyrran to þam selran þæt we moton geseon soðne drihten and on gefean feran to ures fæder rice 
56.33.175: þar is seo hehste ar and þar is cyninges þrym gesyne 
56.33.176: and þar is arwurðnyss witena 
56.33.177: and þær is stæðignyss geogoðe and þær is ar and fægernyss werum and wifum and geþoftscype engla and heahengla and geferræden apostola and heahfædera and witegena 
56.33.178: and þa eadigan ceasterwaran þær geseoð and wynsumiað on blisse and mid blisse and on ecean gefean 
56.33.179: þar is wynsum sang and godes lof gehyred and þæs hyhstan cyninges herenes and beorhtness þæra haligra 
56.33.180: and þæra soðfæstan scinað swa sunne and þa menn rixað swa englas on heofonum 
56.33.181: we wæron and syndon þyder gehatene and gelaðode to þam halgan hame and to þam upplican fryðstole 
56.33.182: þær drihten crist wunað and rixað mid eallum halgum sawlum and mid his þam gecorenum on ealra worulda woruld a butan ende amen 

