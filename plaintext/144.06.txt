dominica ante rogationum 

144.6.1: men ða leofestan us gedafenað ærest þæt we gemunan and gereccan be gode ælmihtigum þe geworhte heofenas and eorðan and ealle gesceafta 
144.6.2: on ðone we sceolon gelyfan þrynlicne on hadum and anlicne on spedum 
144.6.3: oðer is soðlice se had ælmihtiges fæder oðer is ælmihtiges suna oðer is ælmihtiges haliges gastes and þeahhwæðere we sceolon andettan ænne god on mægenþrymme and on mihte and on godcundnysse 
144.6.4: forþam se fæder is ece god and se sunu is ece god and se halga gast is ece god 
144.6.5: ealle þry se fæder and se sunu and se halga gast wæron æfre efenece and æfre beoð 
144.6.6: and hy þry syndon an ece god fram þam and þurh þæne and on þam syndon geworhte ealle þa þing þe gesewene syndon 
144.6.7: þa ne mæg nan eorðlic mann ealle asecgan 
144.6.8: ærest on frymðe he geworhte heofenas and eorðan and sæ and ealle þa þing þe on him syndon and ealle þa englas þe on heofenum syndon and ealle þa þe of englum to deoflum forsceapene wurdon 
144.6.9: ealle he hi of him sylfum mid his oroðe ut ableow and þone þe he foremærostne hæfde ofer ealle þa oðre englas se wæs lucifer gehaten þæt is on urum geþeode leohtberend gereht 
144.6.10: ac he eft þa he hine sylfne his scyppende gelicne don wolde and him þrymsetl on norðdæle heofenan rices getrimbrian wolde of þam he ricene afeoll 
144.6.11: and ealle þa þe æt þam ræde mid him wæron and him æfter besawon ealle hi wurdon of englum to deoflum forsceapene and on helle besceofene 
144.6.12: þær hi a on ecnysse witu þoliað forþam þe hi forhogodon hyra scyppend ælmihtigne god 
144.6.13: syððan he geworhte of eorðan lame þone ærestan mann þe æfre wæs þone he be naman adam nemde and him on bleow liflicne gast 
144.6.14: and him ealle eorðan gesceaftu on geweald sealde and sæs fixas þæt hi him hyrsumian sceoldan 
144.6.15: and he him eallum naman gesceop ægðer ge nytenum ge fugelum ge fixum and hi ealle gyt be þam naman fram eallum mannum synd genemnede þe him adam æt frymðe gesceop 
144.6.16: and drihten ælmihtig of adames winstran sidan genam þæt ribb þe he þæt wif of geworhte þe eua hatte 
144.6.17: of þam twam þurh godes mihte ys ealles middaneardes folc framcumen 
144.6.18: and him god forgeaf þæt hi ealles geweald agan moston þe on eorðan wære buton anes treowæs wæstm þæt is genemned lifes treow and we hit nemnað ficbeam 
144.6.19: þæt treow is onmiddan neorxnawonge 
144.6.20: be þam treowe crist sylf forewarnode ægðer ge adam ge euan and him sæde bam þæt on swa hwylcum dæge swa hy þæs treowes blæda æton hi sceoldon forþan forwurðan and hi eac swa dydon 
144.6.21: ac þa se deofol geseah and wiste þæt him god swa micel forgyfen hæfde and he sylf beswicen wæs and þa ðe mid him of heofenum gefeollon þa þohte he to beswicenne hi eallswa he sylf beswicen wæs 
144.6.22: he þa gehywode hine sylfne to næddran hiwe and hi butu beswac and forlærde 
144.6.23: sæde him þæt on swa hwylcum dæge swa hi þæs treowæs blæda æton þæt hi wæron syððan þam gelice þe hi geworhte 
144.6.24: ac hit him wearð biterlice forgolden on heora life ge eac æfter ægðer ge him ge eallum manncynne þe him fram com oð ures drihtenes tocyme 
144.6.25: nigon hund wintra and þrytig wintra adam lyfede on þisse worulde on geswince and on yrmðe and syððan to helle for and þær grymme witu þolode fif þusendo wintra and twa hund wintra and eahta and twentig wintra 

144.6.26: men ða leofestan us is nu forþy mycel oferþearf nu we þus þurh godes mihte ealle ætgædere syndon þæt we gecyrran of yfele and don god and gehyran mid eallum eadmettum halige lara and þam georne fyligan 
144.6.27: and us æt gode and æt eallum his halgum mihta and miltse biddan þe læs us deoflu æfter urum forðsiðe ongean wurpon þæt we oft ætgedere ealle wæron and us beforan halige lara gehyrdon rædon and we na þe beteran næron ac þe mætran 
144.6.28: ac uton us wendan men ða leofestan to beteran ræde and forlætan ealle yfele þing and don god swa forð swa we fyrmest magon and to gode þæs georne gearnian and to eallum his halgum 
144.6.29: us is georne to witenne and to gehlystene for hwylcum þingum we þas gangdagas healdan þe nu on þyssere ucon beoð and barefote gað þus on geares fyrste þas þry dagas 
144.6.30: se feorða ys drihtne sylfum gehalgod for his mæran uppstige to heofenan 
144.6.31: and mid hwylcum þingum we hi healdan sceolan us is georne to witenne 
144.6.32: we hi sceolan healdan on micelre eadmodnysse and on mycclum geþylde mid soðre lufe and mid ealre clænnysse lichaman and sawle and mid godum wæccum and nytweorðum and mid fæstenum and mid halgum gebedum and mid ælmesdædum and on ealre godnysse and on lufe godes and manna 
144.6.33: manegum haligum mannum þas gangdagas syndon wiðmetene ac us is lang þæt eall to reccenne 

144.6.34: uton þeah us georne scyldan wið deofol eallum tidum and us ongean his yfelan lara godes mildheortnysse biddan dæges and nihtes 
144.6.35: se deofol dæges and nihtes winð ongean us mid his geleafleaste uton we winnan ongean hyne mid geleaffulnysse 
144.6.36: he winð mid ofermodignysse uton we ongean mid eadmodnyse 
144.6.37: he us gearwað galnysse uton we ongean clænnysse 
144.6.38: he gegripð manfulnysse uton we ongean rihtwisnysse 
144.6.39: he us on gebringð yrsunge uton we fyligean geþylde 
144.6.40: he us onsent gytsunge uton we began mildheortnysse 
144.6.41: he us myngað to gyfernysse uton we þær ongean gehealdan forhæfednysse 
144.6.42: and æfre ongean his yfelan wyllan uton wyrcean godes willan 

144.6.43: ealle we sceolon efstan to godes cyrican swa swyðe swa beon doð to heora hyfe to þam þæt we magon getrywlice onbyrgean þa swetnysse þæs gastlican huniges of þam godcundum larum 
144.6.44: we gelyfað men ða leofestan þæs þe we ræddon on halgum bocum þæt swa hwa swa on þysum þrim dagum to godes cyrcean cymð and him þær his synna forgyfennyssa æt gode bitt mid ealre heortan hyldo and mid ealre eadmodnysse þæt him god þæra synna forgyfennyssa sylle þe he ær on twælf monðum gedyde 
144.6.45: and hit ys eac awriten þæt nan mann hine ne sceal georwenan þæt him god mildsian nelle þeah he þusend þusend synna ongean hys willan geworht hæbbe 
144.6.46: þeahhwæðere ne forgyfð he us na ða synna buton we þe ricenor heom fram gehwyrfan 
144.6.47: us syndon synderlice on þisum dagum forbodene þeah hi on ælcere tide forbodene syn þeah swyðost on þysse tyde idele spræca and tæflunga and beorscypas 
144.6.48: and þæt him nan mann on þysum dagum blod ne forlæte ne ne geþristlæce ænig mann ætes oððe wætes to onbyrgenne ær þære nigoðan tide and ær he mæssan gehyred hæbbe and barum fotum cristes bec and rodetacna and oðre halige reliquias eadmodlice gegret hæbbe 
144.6.49: we sceolon eac on þysum þrym dagum swyðe geornlice began ure haligan gebedu and fyligean urum haligdome ut and in mid clænum geþance and þone ælmihtigan god mid geornfulnysse biddan ealra ure synna forgyfennyssa and mid ealre heortan hyne lufian and herian 
144.6.50: ælcum menn ge geongum ge gealdum þis fæsten is beboden þæt hig hit sceolon healice healdan and hit næfre nah nan mann swyðor to bræcene þonne þæt lengctenfæsten 
144.6.51: wite gehwa swa he geornor sceal gode þeowgean and healice fæstenu fæstan þæt þe geornor deofol wyle gebringean on þam men þæt he hit gehealdan ne mæge 
144.6.52: ðy we beodað godes bebode and ealra his halgena þæt nan þara cristenra manna þe þis gehyre him beforan rædan oððe elles hwara hit him gereccan ne geþristlæce he þis fæsten to abræcene be þam þe he wille him for gode geborgen habban 

144.6.53: men ða leofestan uton gemunan þone cwyde þæs eadigan apostoles petres 
144.6.54: he cwæð se deofol us symle ymbeþrydað 
144.6.55: uton nu gehealdan georne þis fæsten neh þam þe hit awriten is on halgum bocum þæt þa fæston þe þurh þæs witegan lare to gode gecyrdon and þæt fæsten swa fæston swa he him wisode se wæs ionas haten 
144.6.56: be þam is on bocum awriten þæt god þurh haligne gast hine het faran to sumre mærre ceastre seo wæs niniuen haten and þær sceolde bodian godes bebodu 
144.6.57: ac forþam þe þæt folc wæs awyrged and æuwbræca he him swyðe ondred and þyder faran ne dorste forþam þe god wæs swyðe yrre þære burhware 
144.6.58: þa wolde he forþy godes bebodu forfleon ac him com to cyððe þæt he hi forfleon ne mihte 
144.6.59: he þeah on fleame wæs oðþæt he to sæ becom and him þær scyp gebohte and mid þam scypmannum him þohte ofer sæ to segelgenne 
144.6.60: ac he ne mihte swa he gemynt hæfde godes wyllan forfleon 
144.6.61: ac sona swa he wæs in agan on þæt scyp þa gereste he hine on anum ende 
144.6.62: and þa sona þa menn þe on þam scype wæron ut on þære sæs dypan gesegelod þa onsende god mycelne ren and strangne wind and grymme yste on þa sæ swa þæt hi wæron orwene heora lifes 
144.6.63: and þæt scyp ne mihte naðor swymman ne forð ne underbæc for unhyrsumnysse þæs witegan þe ionas wæs gehaten 
144.6.64: ða forþam þa ondredon þa scypmenn him swyðe þearle 
144.6.65: hluton þa him betweonon for hwylces hyra gylton him swa getymod wære 
144.6.66: and þa behluton hi hit sona to ionam þam witegan and he his nan þing nyste 
144.6.67: þa wundrodon hy sona þæt se hlyt ofer þone godes þegen gefeoll 
144.6.68: awehton hyne þa of slæpe and rehton hit him eall 
144.6.69: and axodon hine hwæt he wære oððe hu he faran wolde 
144.6.70: he cwæð þæt he wære godes þeow se þe gesceop heofenas and eorðan sæ and land and ealle gesceaftu and þæt he wolde of godes gesyhðe fleon 
144.6.71: ac he hæfde þa ongyten þæt he nahwar god forfleon ne mihte 
144.6.72: hi cwædon hu do we embe þe 
144.6.73: he andwerde wurpað me ut ofer bord þonne geswicð þeos gedræcednyss 
144.6.74: hi þa swa dydon and him fore gebædon 
144.6.75: and seo hreohnys wearð þa sona gestilled 
144.6.76: and hi ofrodon heora lac gode and tungan þa forð 
144.6.77: god þa sona asende ænne mycelne hwæl and se forswealh þone witegan 
144.6.78: and he wæs on him þry dagas and þreo niht 
144.6.79: and abær hyne to þam ylcan lande þe he ær to faran sceolde and hine þar ut aspau ofer þære sæ staðe 
144.6.80: þa com eft godes word to þam witegan ionam and cwæð 
144.6.81: aris nu and ga to þære mycclan byrig niniuen and boda swa swa ic þe ær sæde 
144.6.82: he ferde and bodode and sæde þæt heom wæs godes grama on sigende gyf hi to gode bugan noldon 
144.6.83: and he þa sona on þreora daga fyrste þurhfor þa mæran and þa micclan burh niniuen 
144.6.84: and bodude on þære godes bebodu swa þæt se cyning mid ealre þære burhware on god gelyfde on eallre heortan 
144.6.85: and he bebead þæt hi ealle fram þam yldestan oð þone gingestan þreora daga fæsten healdan sceoldon 
144.6.86: and he aras of his cynesetle and him fram his cynereaf awearp and hyne mid hæran ymbscrydde to his lice and dyde axan uppon his heafod and bebead þæt ælc mann swa don sceolde and to gode georne clypode mid ealre þære burhware 
144.6.87: and he bead ærost þæt ægðer ge þa menn ge þa sucendan cild ge furðon ealle þa nytenu þe hi ahton sceoldon þry dagas and þreo niht on an fæstan and hi þa eall swa dydon 
144.6.88: and him þa god his miltheortnysse forgeaf þurh þæt strange fæsten and him fram þæt fyrenne clyne adyde þe ofer þa ceastre wæs on þam genipe hangiende 
144.6.89: þæt sceolde forniman ealle þa burhware and forbærnan binnan feowertigum dagum buton hi to gode þe raðor gecyrran woldon 
144.6.90: ac hi dydon swa heom to donne wæs gecyrdon to gode ælmihtigum and he heom sona his mildheortnysse forgeaf 
144.6.91: swa he symle deð ælc þæra manna þe he ongyt þæt him eallum mode to gecyrð 

144.6.92: eac we ræddon on halgum bocum þæt on sumere ceastre þe wæs uienna gehaten on þære wæs sum biscop se wæs genemned mamertus 
144.6.93: be þam is awriten þæt þæt folc þe he bewiste wearð þearle mid færlicum deaðe fornumen 
144.6.94: and swa mycel wearð seo untrumnys and se færlica deað ofer eall þæt folc þe he bewiste þæt þa þe oðre to eorðan bæron þæt sume hi feollon deade ofer þæs deadan byrgene þe hi þonne byrgdon 
144.6.95: and sume hamweard be wege forðferdon swa þæt nan þara þe oðerne to eorðan bær ham mid þam life ne com 
144.6.96: eac wearð on þære ylcan byrig mycel eorðstyrung and feollan cyrcan and hus and comon wilde bæran and wulfas and abiton þæs folces mycelne dæl and þæs cinges botl wearð mid heofenlicum fyre eall forbærned 
144.6.97: þa bæd se biscop mamertus ealle þa bisceopas þe on þam earde wæron mid wependre stefne þæt hi ealle and heora folc þry dagas fæstan sceoldon and bædon heora drihten þæt hi ealle alysde fram þam mycclan ogan and þam færlican deaðe þe him onsæt 
144.6.98: and hi þa ealle swa dydon 
144.6.99: and gesetton þa him betweonan þæt man æfre syððan þas þry gangdagas healdan sceoldon fullice mid fæstenum and mid ælmæssylenum and mid cyrcsocnum and mid eadmodlicum gange and mid reliquiasocnum and mid eallum godum weorcum 
144.6.100: and hi sona æt gode gegearnodon mid þam fæstene ece hæle and þæs færlican deaðes afyrrednysse 
144.6.101: and seo gedrecednys þa sona geswac þe heom onsæt se gewuna nu þæs fæstenes þurhwunað gehwar on geleaffulre gesomnunge 

144.6.102: nu we habbað gehyred forhwy þas halgan gangdagas ærest bebodene wæron to gehealdene 
144.6.103: hi synd gehatene letaniæ þæt is on englisc gebeddagas 
144.6.104: on þysum dagum we sceolon georne god biddan ure eorðlica wæstma genihtsumnysse and us sylfum sybbe and gesundfulnysse and þæt gyt mare is ealra ura synna forgyfennysse 
144.6.105: ne beode we nanum mannum nane niwe bebodu 
144.6.106: do gehwa him sylf swa him gebeorhlicost for gode þince gyf he þylcum bysenum and þylcum larum fylgean nelle 
144.6.107: georne we witon þæt gode licað swa man mare for his lufum to gode deð swa he us myldera bið 
144.6.108: and us gelæt on heofena rices gefean æfter urum forðsiðe gyf we his willan her on worulde oð urne endedæg gewyrceað 
144.6.109: þær is ece med and þær is lif buton deaðe and iuguð butan ylde and leoht buton þystrum and gefea buton unrotnysse and sybb buton ungeþwærnysse and orsorhnyss buton deaðes ege to libbenne 
144.6.110: and þær is ece gesælignyss mid fæder and mid þam suna and mid þam halgan gaste a butan ende on ecnysse amen 

