feria vi passio domini nostri ihesu christi secundum iohannem 

57.15.1: in illo tempore egressus est iesus cum discipulis suis trans torrentem cedron ubi erat ortus in quem introiuit ipse et discipuli eius et reliqua men þa lyfestan her segþ se halga sanctus iohannes þæt se hælend eode ofer þone burnan þe cedron hatte on innen ænne wyrtun 
57.15.2: ða wiste se unlæde iudas se þe hine to deaþe beleawed hæfde þæt he crist godes sunu gelomlice on þære stowe mid his leorningcnihtum wæs 
57.15.3: he lærde þa forþan iudea aldormen and heora sacerdes þæt hi hine þær oferfon heton 
57.15.4: and he þa geþingode and gerædde wið hi þæt hi him gesealdon þrittig scillinga wið þan þe he hine heom belæwde 
57.15.5: he þa genam mycel werod mid him se ungetreowe iudas þæra bisceopa men and þære pharisea 
57.15.6: and þam soþan hlaforda aswac ælmihtigne drihtne and nalæs þam hlaforde swa swiðe swa him selfe 
57.15.7: ferde þa mid werode sone on forewearde niht þider mid lihtfatum and mid stængum 
57.15.8: and hi ealle gewæpnode wæron efne swa swa hi to gefeohte faran sceolden 
57.15.9: ða wiste se hælend ealle þa þing þe be him towearde wæron 
57.15.10: and forþan he sæde his þegnum þæt þa men þiderweardes ferdon and þær þa ætrihtes wæron þa þe hine onfon sceoldon 
57.15.11: ge he eac him self eode heom togeanes þa þa heo him to comon þa cwæð he to heom quem queritis hwæne sece ge 
57.15.12: hi þa cwædon we secað þone nazareniscan hælend ða cwæð crist to heom ic hit eom þa stod iudas mid þam mannum þe he þær lædde 
57.15.13: þa sona swa crist to heom eallum þæt an word cwæð ic hit eom þa ne mihte heora nan for þam anum worde astandan ac heo ealle underbæc feollan þæt hi on eorþan lagon 
57.15.14: wæs on þam swa cuð þæt he hi ealle mid anum worde on ece forwyrd sænden mihte gif he wolde 
57.15.15: ac he þæt eall for manna lufon geþyldelice abær ða hi þa eft arison 
57.15.16: þa axode he crist hi eft hwæne hi sohton þa cwædon hi ealle swa hi ær cwædon we secað þone hælend þone nazareniscan 
57.15.17: þa cwæð he ic eow secge þæt ic hit eom gif ge þonum me secað forlætað þonum þas mine geferan gangan swa hwider swa hi willan 
57.15.18: he wolde þæt þa word wæron gefyllede þe he ær on þam gebedu cwæð fæder þa þu me sealdest ne forleas ic heora ænigne 
57.15.19: segð oðer godspellere þæt iudas þæt tacen sæde þam mannum þe he þær lædde 
57.15.20: þæt he þus cwæde to heom ðone þe ge geseoð þæt ic cysse þonum wite ge be þam þæt he þæt bið nimað þone 
57.15.21: and he hine færlice cyste 
57.15.22: þa cwæð crist to him amice ad quod uenisti þu freond to hwam come þu hider 
57.15.23: wiste he and geseah þæt inwit þæt on his heortan wæs and hwæt he mid þam cosse wolde 
57.15.24: ða hi hine onfengon þa abræd sanctus petrus his swurd sloh þa þæs bisceopes þegna sumne on þæt heafod and him þæt swiðre eare of asloh 
57.15.25: mynte þæt he hine sceolde wyrs astrican gif he mihte 
57.15.26: þa forbæd crist him sona þæt gefeoht and het stingan his swurd on sceaðe 
57.15.27: and he þa genam þæt eare þe þær of aslagen wæs and þam menn on þæt heafod asette and he wæs eftsona hal geworden 
57.15.28: ða flugon þa discipules ealle and þone hælend forleten efne swa he him ær toweard sæde 
57.15.29: næs hit þeahhwæðere þæt ne on heora forhtlæsnysse ne on unhælðe gelang ac þæt wæs ær eall beforan swa gewitegod and geteohhad 
57.15.30: þa þa þære sacerda men him onfengon and hine bundon 
57.15.31: þa cwæð crist to heom hwæt ge comon to me mid swurdum and mid stengum efne swa swa ge to suman þeofe feran woldon and ic ælce dæg mid eow sæt and eow lærde and ge me þær ne grettan 
57.15.32: ac þæt wæs on þam geworden þæt þa halgan gewritu sceoldon beon gefyllod 
57.15.33: þa hi hine swa gefangen hæfdon þa læddon hi hine ærest to þam heahbisceope þe anna wæs gehatan wæs se anna caiphases sweor þe þi geare bisceop wæs 
57.15.34: wæs þæt se ilca caiphas se þe ær mid iudeum æt þære geþeahte wæs þa hi ymbe þone halend spræcon 
57.15.35: and þohte hu hi hine ateon woldon gif hi his geweald ahton hwæðer hi hine acwealdon oððe forlæton 
57.15.36: and þus cwæðon ðes man wyrcð maran wunder and manigfealdran þonne we æfre gesegon 
57.15.37: gif we hine forlætað þonne cerreð þis folc eal to him 
57.15.38: ða cwæð caiphas hwæt ge la syndon unwise men 
57.15.39: forhwam nylle ge geþæncan þæt þæt is selre þæt an man deað þrowie þonne eall folc forwurðe 
57.15.40: he witegode þæt ungewealdum muðe be cristes þrowunge 
57.15.41: sæde soð þæt he nyste forþan þe cristes þrowung and his lichamlice deað eallum his halgum to ecum gode gelamp 
57.15.42: ða eode petrus and þes ilca iohannes se þe þas halgan drihtnes þrowunge segð eoden feor æfter þam hælend and gesawon þæt hine men gebundene lædde on þæs bisceopes cauertun þa wæs iohannes þam bisceope cuð and his mannum ða eode he eac on þone cauertun sona æfter him 
57.15.43: þa stod petrus þærute æt þam geate and hine nolde se geateweard in læton ða eode iohannes eft and spræc wið þam gatewarde þæt he petrus in lete þa wæs hit an wiln þe þæt geat heold 
57.15.44: þa þa petrus in eode þa cwæð þæt wiln to him ne eart þu þises mannes gefera þe her gefangen is þa ætsoc petrus sona and cwæð þæt he his gefera nære 
57.15.45: þa wæs þær fyr gebett þa stodon þæs bisceopes þegnas æt þam fyre and hi wermdon wæs þæt weder ceald ða stod petrus eac þær æt þam fyre mid þam oðrum and hine wermde 
57.15.46: se ealdorman þa axode þone hælend and axode be his þegnum and be his lare hu he men lærde 
57.15.47: þa andswerede crist him and him cwæð to hwæt ic openlice and undearnunge men on middanearde lærde ne ic awiht dearnunge spræc ne min lar awiht digol wæs 
57.15.48: hwæt axost þu me þæs axo þæs þan men þe min word and mine lare geherdon efne þas ilcan men þe her ymbutan standað hi witon hwæt ic hi lærde 
57.15.49: mid þam þe se hælend þas word gecweden hæfde þa sloh þæs bisceopes þegne sum hine stiðlice ofer þæt neb and him to cwæð to hwam andswarast þu swa þam bisceope 
57.15.50: ða cwæð crist to him gif ic yfela cwæða sege þæt mid gewitnesse gif ic þonne wel cwæð hwæt witst þu me forhwam þersct þu me 
57.15.51: þa stod petrus æt þam fyre swa ic ær sæde and hine wermde ða cwæð heora sum to him ne eart þu þeoses mannes þegen þe her gefangen is ða ætsoc he swiðe and cwæð þæt he nære 
57.15.52: ða cwæð þæs ealdormannes þegna sum him to þe þæs mannes cuða and geþofte wæs þe petrus ær þæt eare of asloh hwæt ætsacst þu þæs cwæð he hu ne seah ic þe on þam wyrtune mid him 
57.15.53: þa ætsoc petrus eft þriddan siðe and mid aþum swor þæt he nahwæra on his geferrædene nære ne his naht ne cuðe and þa sona creow se hana 
57.15.54: hwæt þa petrus gemynde and ofþohte þæt word þe crist him ær to cwæð þæt he hine sceolde þreowa wiðsacan ær þam se hana creowa eode þa sona ut þonen and swiðe sare and biterlice weop 
57.15.55: ða asende annas þone hælend swa gebundenne to caiphan his mæge þe on þam gære bisceop wæs 
57.15.56: ða wæron þær þære sacerde ealdormen ealle gesamnode and þa rædboran þæs folces 
57.15.57: and ymbe þæt þohton þurh hwilcne lease gewitnesse þone hælend to deaðe deman mihton 
57.15.58: and hine læddon on heora gemot beforan heom eallum 
57.15.59: and eodon mænige lease gewitan forð 
57.15.60: and him mænigfealde leasunge onsædon 
57.15.61: ða aras se ealdormann þære sacerde and him to cwæð forhwam ne andswarast þu þisum mannum þe þe þas þing onsecgað 
57.15.62: þa swigode crist and heora nanum nan word ne andswerode þæs þe hi him onsædon ða cwæð se ealdorman eft to him ic þe hælsige þurh liuiendne god þæt þu us secge hwæþer þu sy se ge halgoda sunu þæs ælmihtigan godes 
57.15.63: þa cwæð crist to him efne þu cwæðe swa hit is and to soðan ic eow secge þæt þæt ge geseoð mannes sunu sittende on þa swiðran healfe þæs ælmihtigan fæder and on heofones wolcnum on middaneard cumendne 
57.15.64: mænde he hine selfne 
57.15.65: ða hi þas word geherdon þa wæs se bisceop to þan eorre þæt he slat his agan hrægel on him and cwæð to eallum þan gemote hwæt ge nu geherað hu he gode yfelsacað hwilc niod is us nu oþerne to gewitnesse 
57.15.66: ac cweðað hu eow þynce þæt we him deman sculen ða cwæðon hi ealle þæt he wære deaðes scyldig 
57.15.67: and spuwon heora spatol on his anwliton and mid heora handan on his neb slogon and him manig edwit and manigfealde bismernesse dydon 
57.15.68: and hine heton on bismer secgan hwa þæt wære þe hine þonne sloge 
57.15.69: and drihten eall þæt geþolode swiðe mildheortlice for mancynnes lufan 
57.15.70: hi þa ealle læddan þone hælend sona ær on morgen to pilates domerne þe wæs þa iudea gerefa ða noldon hi gan þider in to pilaten for heora eastertide ac heora þeaw wæs þæt hi næfre noldon þa tid on ænig þære huse cumen þæ hæþenes cynnes man inne wære þe læs þe hi þurh þæt besmitene wæron 
57.15.71: ða wyste he pilatus þæt 
57.15.72: eode þa ut to heom and heom to cwæð hwæt wite ge þysum men forhwam oncunnon ge hine 
57.15.73: þa cwæðon hi ealle gif he nære synnig and forworht þonne ne lædde we naht hine hider ne þe betahton 
57.15.74: ða cwæð pilatus nimað hine þonne and ateoð swa swa eow æ bebeode þa cwæðon þa iudei nis us alefed þæt we ænigne mann on þas tid acwellan moton 
57.15.75: sceolde þeah þæt word beon gefylled þe drihten self ær cwæð þæt iudeas sceoldon hæþenum mannum to cwale gesellan swa hi gedydon 
57.15.76: forþon pilatus and his þegnes þe hine heongon wæron ælþeodisce men romanisce cynnes 
57.15.77: forþon þe romani wæron þa get ealle hæþene and fela geara æfter þan 
57.15.78: ða eode pilatus on his domern and het lædon þone hælend in to him þa cwæð he him to eart þu iudea cing 
57.15.79: þa cwæð se hælend him to andsware axost þu þis þines þances hwæþer þe þe oðre men sædon be me þæt ic heore cyning beon sceolde 
57.15.80: þa cwæð pilatus to him nat ic þe onsundron nænne incan to ac þine agene leode and þas bisceopes þe forwrohtne secgað and to þam hider brohton þæt ic þe sceolde haten acwellen sege me hwæt þu dydest 
57.15.81: þa andswerode him se hælend and him to cwæð regnum meum non est de hoc mundo he cwæð nis min rice of þisum middanearde gif hit of þisum middanearde wære þonne campadon þegnes for me þæt ic nære iudeum on geweald betæht ac wite þu be þan þæt min rice nis heonon 
57.15.82: ða cwæð pilatus eart þu cyning þe neart þa cwæð se hælend him to þæt þu segst þæt ic cyning sy to þam ic com hider on middaneard þæt ic wolde mancynne soð and riht secgen and cyðan forþan ælc þære manna þe soð and hiht lufað æl þæra min word and mine stefne geherað 
57.15.83: ða þe pilatus þas word geherde þa eode he eft ut to iudeum and him to cwæð ne gemette ic ænigne intingan on þissum men 
57.15.84: ic wat þæt eower gewune is and eower þeaw þæt ic eow anes mannes feor forgife on þas tid wille ge þonne þæt ic þysum cyninge feorh forgyfe 
57.15.85: wyste pilatus genoh geare þæt iudeas for æfstum anum hine hatoden 
57.15.86: ða clypodon hi ealle and cwædon þæt hi noldon þæt him man feorh forgeafa ac bædon þæt hi barraban feorh forgeafe wæs se swiðe yfel sceaða and scinlæca 
57.15.87: wæs he þær þeahhwæðere on þa ilcan tid on bændum 
57.15.88: ða eode pilatus þa eft in and het þone hælend swiðe swingan 
57.15.89: and his þegnes geworhton and gewundon þyrnenne beah for cynebænd and him on þæt heafod setton 
57.15.90: forþon þæt byð cyninga þeaw and casere þæt hi oft hæbbeð gyldenne heafodbænd onbuton heora heafod 
57.15.91: and þæt byð cyninga wisan þæt hi bið mid reade godewebbe gegyrede 
57.15.92: ða genamon hi forþam tacne and gegyredon hine eac to bismere mid reade hreagle swiðe yfellice 
57.15.93: and him to hospe and to edwite toluton and hine þurh bismernesse gretton and þus cwædon aue rex iudeorum wes hal þu iudea cyning and him spuwon on þone andwlitan and mid heora bradum handum ofer þæt neb slogon 
57.15.94: and se heofonlice cyning þæt al swiðe geþyldelice abær and geþafode for mancynnes lufu and hælu 
57.15.95: ða eode pilatus eft ut to þam iudeum and him to cwæð ecce adduco uobis eum foras nu get ic hine hate lædon hider ut beforan eow iudei 
57.15.96: and hæfde him þone þyrnene beah on heafde and mid þam readan hrægle gecyrd wæs 
57.15.97: mid þam þe hi hine þa geseawan swa bysmerlice gescrydd þa wæron hi þæs swiðe glæde and þa sona ealle anmodlice cleopoden and þus cwædon crucifige crucifige eum hoð hine raðe hoð hine raþe 
57.15.98: he is deaðes scyldig 
57.15.99: þa cwæð pilatus neomað ge hine þonum and ahoð nat ic hwæt ic him wite scule 
57.15.100: ða andswarædan him þa iudei and cwædon we habbað rihte æ and þonne æfter þære æ beboda he sceal deað þrowian forþon þe he segþ þæt he is godes sunu 
57.15.101: ða pilatus þas word geherde þe hi sædon þæt he wære godes sunu þa wæs he swiðe forht geworðen 
57.15.102: and þa eode eft in on his domern axode þa þone hælend and him to cwæð unde es tu hwanon eart þu þa nolde crist him nane worde andswærian 
57.15.103: þa cwæð pilatus to him forhwan nylt þu sprecan wið me nast þu þæt ic hæbbe þa mihte þæt ic mæg haten þe acwellen swa þe lif gifan swa hwæðer swa ic wille 
57.15.104: ða andswarede him se hælend and him to cwæð næddest þu nane mihte wið me buton þe beo ufan geseald 
57.15.105: þa þohte pilatus þæt he hine wolde forlæton and him feorh forgifan sona swa þa iudei þæt ongeatan þa cwæðan hi þæt he nære þæs caseres freond buton he hine acwellen hete 
57.15.106: ða gesæt he on his heahsetle and het him þa beran wæter to and he weos his handan and þus cwæð to iudeum wite ge he cwæð þæt ic wille beon þyses mannes blodes unscyldig and his deaðes 
57.15.107: þa cwæðon hi ealle sona si his blod and blodwracu ofer us and ofer ure bearn 
57.15.108: beadon heom selfen swiðe unlædlice bene swa hi siððan ealle unlædu and yrmðe begeaton 
57.15.109: ða cwæð pilatus ecce rex uester her is eowre cyng 
57.15.110: ateoð hine swa ge willen 
57.15.111: hi cwæðon nim hine þonne and hat hine ahon þa cwæð pilatus hwæt ic þonne eowerne cyning hate ahon hi cwæðon næbbe we nænne cyning buton þone caisere 
57.15.112: ne geþohten þa unlæde þæt drihten heora cyning beon sceolde se þe ealre cyninga cyning is 
57.15.113: þa het pilatus his þegnes þæt hi þone hælend ahengon and on rode genæglodon 
57.15.114: hi þa genamen hine and læddan to þære stowe þær hi hine ahon sceoldon 
57.15.115: ge he eac self wæs berende þa rode þe hine mon eft on aheang and hi þa hengon hine on þan clife þe hi heton golgotha 
57.15.116: and twegen sceaðan on twa healfe his and hine crist onmiddan 
57.15.117: ða awrat pilatus sum gewrit and het on þa rode geneailian wiðufan his heafod wæs þæron awriton iesus nazarenus rex iudeorum her is ahangen se nazareniscan hælend se is iudea cyning 
57.15.118: þis gewrit ræddon manige iudeos forþan seo stow wæs neah þære ceastre þær he ahangen wæs ðæt gewrit wæs gewriten on þreo geþeode on ebreisc and on grecisc and on læden 
57.15.119: ða cwædon iudea aldormen to pilate ne writ þu þæt gewrit swa þæt he seo iudea cyning ac þæt he self sæde þæt he heora cyning wære 
57.15.120: ða cwæð pilatus quod scripsi scripsi þæt ic þær wrat þæt sceal beon awriton 
57.15.121: ða genamon þa cæmpan siððan hi hine ahangen hæfdon his hrægel and hit on feower todældon feang ælc to his dæle buton his tunecan anre seo wæs sellice geworht næs he naht geseowod ac wæs eall on an gewefan 
57.15.122: þa cwædon hi ne sliten we þas tunecan ac uton hleotan hwilc ure heo age ðæt wæs to þam gedon þæt þæt gewrit sceolde beon gefylled þe be þam gewitegod wæs diuiserunt sibi uestimenta mea et super uestem meam miserunt sortem hi todældon him min hrægel and hi sendon hlot ofer mines gyrlan 
57.15.123: ða stod þær beo þære rode maria his lichamlice moder and hire swuster maria cleophe and þonne get seo þridde maria se magdalenisce and þæt sar gesawon þe him ateowed wæs 
57.15.124: mid þan þe se hælend geseah his modor standan þær and his leofon þegen þe he onsundron lufode 
57.15.125: þæt wæs se ilca iohannes se þe þas halgan drihtnes þrowunge æfter ændebyrdnesse segð þæt he self heo mid his eagum oferseah 
57.15.126: and þa cwæð he to hire mulier ecce filius tuus wite þu wif þæt þæt is þin sunu þe þe bi standað 
57.15.127: he cwæð eac to iohanne ecce mater tua wite þu eac cwæð he þæt is þin moder and þu hi for moder hafa and iohannes þa syððan on his gewealde hæfde 
57.15.128: ða wiste se hælend þæt ealle þa þing wæron gefylled þa þe be him gewitegode wæron he cwæð þa sitio me þirst 
57.15.129: þa stod þær sum fæt be þære rode wæs mid ecede gefyld þa genaman hi spyngan and mid ecede gefylden and mid ysopan þa wyrt utan befeoldon and him þa to up ræhton 
57.15.130: sona swa se hælend þæs ecedes gebat þa cwæð he consummatum est nu synde ealle þa þincg gefylde þa þe æfre fram frymðe middaneardes awriton and gewitegode wæron and he þa onhylde his halige heafod him on þam swiðran exle and his þone wurderlican gast godfæder onsænde 
57.15.131: ða eoden þa iudeas to pilaten and hine bæden þæt he heto heora scancan forbrecan þæt hi þe raðor forðferdon forþan ðe hi noldon þæt hiora lichoman on heora restedæge on rode wæron forþan ðe þæt wæs swiðe halig and mære dæg mid heom and hi þone dæg mycelne hæfdon 
57.15.132: þa het pilatus gan þa cempan to and hi swa dydon forbræcon þære sceaþene scancan 
57.15.133: and þa hi to þam hælend coman þa gesawon hi þæt he wæs þa iu forðfered ne bræcan na þa his sceancan 
57.15.134: ac heora an hine mid spere on þa side stang and þær sona blod and wæter ut eode 
57.15.135: mid þan he tacnode hu clæne and hu wlitiglice þises middaneardes leahtres þurh his þrowunge aþwegene and adylgode wæron 
57.15.136: and eac þæt gewrit sceolde beon gefylled þe be him gesungen wæs 
57.15.137: uidebunt in quem transfixerunt hi lociað nu on þone þe hi ær on þære rode sticoden 
57.15.138: þæt bið on domesdæge þonne drihten on him selfum wile æteawian ealle þa sar and þa uneðnesse þe he æfre for mancynnes lufan geþafode 
57.15.139: and þonne eall eorðwaru ofer hine sarlice wepað and beofiað 
57.15.140: efne þa on þa tid þe se hælend forðferde þa com þider sum rice man and æþele fram arimathia þære ceastre wæs his nama ioseph folgede he ær þan hælend and wæs his leornincgcniht ða eode he sona digallice for iudea ege to pilate and hine bæd þæt he him forgeafe þæs hælendes lichaman þæt he hine moste of þære rode adon ða gelyfde pilatus him þæt 
57.15.141: ðider com eac sum mære mann þam wæs nama nichodemus se brohte þam hælende sume siðe hunteontig punda gewiht deorwurða wyrta 
57.15.142: and hi þa genamon þæs hælendes lichaman and hine of þære rode ahofan and hi hine swiðe clænlice aþwogon and mid deorwurðan smerieles gesmeredan and þa mid clænre scytan bewundan 
57.15.143: swa swa mid iudeum þeaw wæs þæt þæra ricra manne lichomen mid deorwurðum wyrtum wæron gesmerode þe læs heo brosnian oððe stincan sceolden 
57.15.144: ðær wæs þa sum wyrtun on þære stowe þær se hælend ahangen wæs and þær wæs on þam wyrtune sum neowe byrgen of marmstane geworht on þære næs ær æniges mannes lichaman geseted 
57.15.145: þa genaman hi for þam iudeam eastertidum and forþan þe seo byrgen neah wæs gesetton þa þæs hælendes lichaman þærinn 
57.15.146: and þære byrgenne utan swiðe fæste mid mycclum stane betyndon and behlidodon 

57.15.147: nu we geherdon secgan men þa leofestan mid hu wunderlicre arfæstnesse and mid hu unasecgendlicre mildheortnesse se ælmihtiga drihten mænnisccynn fram ecum cwealmum and of deoflas anwealde alesde and generode 
57.15.148: ac uton we forþon swa swa us mycel þearf is mid ealre heortan meagolnesse and mid ealle mode estfulnesse him on hand gangen georne heran and lufian hine and him æfre þancian þære mycclan lufan þe he to mancynne genam 
57.15.149: to þam þæt we næfre of þam rime getæle weorþan þe he þeosan andweardan dæge þurh his blodes agotennesse of ecra yrmða grundum to heofona heahnessum and to ængle midwiste abohte and alesde 
57.15.150: his selfes naman to wuldrigenne and to herigenne on ecum gefean and on ecere eadignesse þurh ealre worulde woruld god us to þan gefultumige æfre on ecnesse amen 

