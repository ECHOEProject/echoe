de infantibus 

333.24.1: we biddaþ eow men and beodaþ on godes naman þæt ge wislicor and wærlicor don ymbe eowre hæþenan cild þonne ge oð þis dydon 
333.24.2: þæt swa fela sawla gode ne losion swa swa her doþ betweox eow 
333.24.3: nu bidde we eow on godes naman þæt ge eowre cild læton fullian swa hraðe swa hi acennede beoð 
333.24.4: forþan þe þu nast his lif gewis oð mærgen 
333.24.5: and þu dest þinum cilde mycelne hearm gif þu him þurh þine gymeleaste heofonan rices myrhþe benæmst 
333.24.6: and hit besencst on hellegrund mid eallum deoflum on ecnysse 
333.24.7: þu miht þine gymeleaste wið god gebetan ac þam cilde ne becymð næfre nan bot 
333.24.8: forþan ðe nan hæðen man ne mot næfre into heofonan rice  

333.24.9: nu cwæð sum man þæt he wile cepan him godra freonda mid his cilde and abit þæs hwilon to lange 
333.24.10: forþan þe us sægð þæt halige godspell þæt godes grama wunað ofer þone hæþenan 
333.24.11: and betere bið þam hæþenan cilde þæt hit nime an ælmesman þonne hit næbbe þa ecan myrhðe and hæbbe þa ecan witu 

333.24.12: nu is eft oþer þing þe dysige wif doþ lecgaþ heora cild betwux him and oflicgaþ hit þonne hi on slæpe beoð 
333.24.13: forðan þe se slæpenda man nat hwet he dæþ 
333.24.14: and we secgað þæt seo modor gif heo to þam unwær bið mid hire breoste mæg þæt cild acwellan gif heo hit læt sucan and wurð þonne on slepe 
333.24.15: þonne oflið þæt breost þæs cildes fnæst oðþæt hit bið forsmorod 
333.24.16: forþan þe hit ne cann hit aweig don 
333.24.17: þonne bið heo hire agenes cildes bana 

333.24.18: warnige eac seo modor þonne heo mid cilde gæð þæt heo mid nanre higeleaste hit ne amyrre 
333.24.19: ne mid nanum hefe ne mid nanum plegan oððe mid rade oððe mid ungerade 
333.24.20: forþam þe hit sceall eft of deaþe arisan on domesdæg gif hit ær cwicu wæs innan þære moder 
333.24.21: and hæfð þonne hellewite gif hit hæþen acwylð 

