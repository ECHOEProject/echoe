ammonitio amici þæt ys freondlic mynegung 

288.3.1: eala þu wynsuma man þu æðela wer þu godes anlicnys 
288.3.2: ic bidde þe ic lære þe ic bebeode þe geclænsa þe afeorma þe ærest þine eagan fram lyðre gesihðe 
288.3.3: and cweð to drihtne ahwyrf mine eagan þæt hig idelnysse ne gymon and mine earan awend fram fulre spræce and murcnunge 
288.3.4: geþenc þæt þa beoð eadige þe gehyrað godes word and þæt gehealdað 
288.3.5: gehega þine earan mid þornigum hege þæt ys mid godes ege þæt þu ne gehyre lustum mode þæra twyspræcena word 
288.3.6: swa se witega þe lærð þus cweðende 
288.3.7: sepi aures tuas spinis 
288.3.8: awend þine nosu fram unalyfedum stencum þæt þu mæge wynsumlice cweðan 
288.3.9: syn we æðele stencas beforan godes gesihðe 
288.3.10: geheald þine tungan fram awyrgednyssum and manaðum and idelre spræce forþan on hyre ys deað and lif 

288.3.11: se ðe gehealt his tungan wið unþeawas he gehealt his sawle fram angsumnysse 
288.3.12: gescyld þine handa fram blodgyte þæt hig forðbringon mirran probatissimam þæt synt gode dæda 
288.3.13: hwæt ic þe bidde and beode þæt þu þine fet gescylde wið unþeawas 
288.3.14: lufa sibsumnysse and geþwærnysse and geriht þine stapas to godes wege 
288.3.15: and geheald þine heortan caflice wið unþeawas þæt þu mæge þæne geseon þe þisne cwide gecwæð 
288.3.16: beati mundo corde quoniam ipse deum uidebunt 
288.3.17: hafa godne geleafan to þam soðan gode forþan he sceal beon grundweall þines lifes 
288.3.18: and se hiht sceal beon þin scyld ealles þines lifes 
288.3.19: and seo soðe lufu sceal beon þin wuldorbeah 
288.3.20: mid þissum þrym þingum þu miht cuman to þinra synna forgyfennysse 

288.3.21: feower þing synt ealra þinga behefost þam arwyrðan men þam godes frynd þam þe þengð to þam ecan life 
288.3.22: þæt synt feower sweras þa synd þus geciged on lyden iustitia þæt ys rihtwisnys and oðer hatte prudentia þæt ys snoternys þridde ys temperantia þæt ys gemetgung feorðe ys fortitudo þæt ys strengð 
288.3.23: ærest hyt gedafenað þæt se man beo rihtwis 
288.3.24: þæt he wite mid fullum gesceade þæt an soð god ys on þære þrynnysse and on þære soðan godcundnysse 
288.3.25: þærto he sceal beon snoter þæt he geglenge þone wisdom mid snotornysse and gemetgige þa snotornysse mid þære strengðe þæt he wurðe wær wyð deofles costnunge and wis wið his menigfealdnysse 

288.3.26: ic þe lære la wynsuma guma þæt þu þin lengten rihtlice gehealde and dæghwamlice to anes mæles þæt fæsten gefæste buton þe unhæl oððe yld derige 
288.3.27: and ic þe bebeode þæt þu þa twelf ymbrendagas gehealde and ealle þa ymbrendagas glædlice gehealde þe ealde uðwitan gesetton eallum folce to ecere blisse 
288.3.28: gif þu þas þing gefremast þu onfehst þone wuldorbeah þe ys ungesewenlic her on life eallum geborenum þone nu habbað godes þa gecorene 

288.3.29: geþenc betwyx þissum wordum hu sceorte and hu broclice synt þisses lifes dagas 
288.3.30: nys nan þing on þissum life swa gesælig þing swa þæt se man hine gescylde wið þa toweardan witu 
288.3.31: þæt þu wast þæt þu eart ece and þæt þin sawl aa sceal wunian oððe on wite for þinum gyltum oððe on blisse for þinum goddædum 
288.3.32: and þæt þu scealt deopþanclum geþance asmeagan þæt þu þæt god gefylle þe þu canst 
288.3.33: þe læs þe god upbrede þone godspellican cwide 
288.3.34: seruus sciens uoluntatem domini sui et non faciens plagis uapulabit multis 
288.3.35: þæt ys on englisc 
288.3.36: se cniht þe wat hwæt his hlafordes willa syg and he þæt forgægð he byð wyrðe þæt he beo teartlice geswungon 
288.3.37: þisses ic me ondræde swyðe to gebidanne buton me godes gife gemiltsige 
288.3.38: þonne cweðe ic þæt se mæg beon forht þe nat hwæt byð godes willa and þeah sceal to dome beon gebroht 

288.3.39: ðonne þu la leofa freond byst gefullod þu byst godes sawle and lichama and god þe betæcð his englum oð þinne endedæg 
288.3.40: swa oft swa þu agyltst hig gewendað fram þe 
288.3.41: and hig dæghwamlice cyðað þine dæda beforan godes gesihðe 
288.3.42: and deofol awrit þærongen ealle þine misdæda þæt þin sawl and þin lichama todælað heora gemænscype 
288.3.43: ne cepð nan hungrig man næfre his gereordes na swyðor þonne þa sceoccan doð þære sawle 
288.3.44: ærest stæpð se modiga deofol to mid his gefilce and wyle wið minre sawle campian and me up gebredan ælc þæra þinga þe ic wið god agylte þurh modignysse 
288.3.45: þæt byð modignys þæt ænig man forseo godes beboda and þa forgymeleasige 
288.3.46: seo modignyss ys ealra unþeawa angin and ealra mægna hryre 
288.3.47: æfter þam modigan unþeawe ingæð seo fule fornicatio seo hatte fylðe on englisc 
288.3.48: nys deofle nan unþeaw leofre and nan gode laðra þonne ænig cristenman gewyrce his lichaman and his sawle to deofla eardungstowe 
288.3.49: se deð swa þe his gehalgodan sawle mid þam fullwihte besmit mid þam fulan galscipe 
288.3.50: ealra swyðust deofol gewylt mancyn mid þissum twam unþeawum þæt ys mid modignysse and galscipe 
288.3.51: swa god cwæð þurh iob 
288.3.52: sub umbra dormit in secreto calami in locis humentibus 
288.3.53: calamus þæt byð hreod and þæt tacnað þa modigan 
288.3.54: loca humentia þæt beoð wæte stowa þa getacniað þa fulan gælsan 
288.3.55: heræfter cumað þære sawle brogan unasmeagendlicu yrmðu 
288.3.56: eall þæt heo and þe lichama to unrihte gefremedon dæges oððe nihtes wintres oððe sumeres eall hyt byð þær cuð 
288.3.57: and byð mycel gewinn betweox deoflum and englum 
288.3.58: gif þæra misdæda beoð ma þonne þæra oðra þonne willað þa deoflu habban þa geswengtan sawle 
288.3.59: gif þær beoð gemette ma þæra godra weorca þonne þæra oðra þonne underfoð þa englas þa eadigan sawle mid myclum lofsange and hig gebringað to ecre blisse 
288.3.60: symle þu scealt la geornfulla godes cempa understandan þæt þu hæfst wið strangne gemæne 
288.3.61: eall þis lyft ys full hellicra deofla 
288.3.62: þa geondscriðað ealne middangeard and forwel oft hig beswicað þeawfulle weras þæt hig doð þæt gode lað ys 
288.3.63: ac hig gecyrrað wel hrædlice þurh þæra engla fultum þe dæges and nihtes him abutan farað 

288.3.64: þonne þu godes wer to þinum gereorde ga gym þu þæs earmestan geornlicost þe æt þinra dura sitte 
288.3.65: hyt byð swyðe uncuð hu gecweme he sy gode 
288.3.66: beo æfre þin mete and þin rest gode betæht and mid þære halgan rode gebletsod 
288.3.67: bidde þinne drihten þæt þu mæge and mote þurh his mihte deofol and his hete ofercuman and to his miltse becuman 
288.3.68: þær þu hæfst miltse and blisse a butan ende 

