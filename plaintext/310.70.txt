secundum marcum 

310.70.1: interrogatus iesus a discipulis de consummacione saeculi dixit eis 
310.70.2: cum uideritis abhominationem desolacionis 
310.70.3: ue pregnantibus et nutrientibus in illis diebus 
310.70.4: erunt enim tribulationes tales quales non fuerunt ab inicio creature quam condidit deus usque nunc neque fient et reliqua 

310.70.5: leofa men ure drihtines apostoli axodon hine sylfne embe þissere weorlde endunge 
310.70.6: þa sæde he heom þæt swylce earfoðnesse and swylce drecednessæ scylan on weorlde ær þam ende wurðan swylce næfre ær ne wurdan ne næfre æft ne wurðað 
310.70.7: and þæt godspel cwæð 
310.70.8: wa ðam wifum ðe ðenne temæð and on þam earmenlice time heora cild fedæð 
310.70.9: la nyde hit sceal on weorlde for folces synnan yfelan swiðe 
310.70.10: nu is ðe time þe paulus ðe apostol ifyrn foresæde 
310.70.11: he sæde þam biscope timotheo þæt on þam endenextan dægum ðissere weorlde beoð frecenlice tida for monna synnæ 
310.70.12: and men þonne lufiæð alles to swiðe þas swicolen weorld and beoð ofergrædige weorldgestreonæ and beoð þurh oferpruda alles to rance and alles to wlonce and to gylpgeorne ant on modignesse to swiðe ahofene 
310.70.13: and beoð huxlice godcundnessa hyrwenda and boclare leande and unriht lufigende 
310.70.14: and heo beoð swicolæ on dædum and lease on wordum and buton treowðu forscyldegode on weorcum 
310.70.15: heo folgiæð heora lustum and monigfealde sunnum 
310.70.16: and cnawe ðe ðe cunne 
310.70.17: nu is ðe timæ þæt ðeos weorld is imenged mid monigfealde mane and mid felafealde facne 
310.70.18: and þa ðe beoð swicoleste þa ðincgæð wærreste 
310.70.19: and þa ðæ yfel cunnon hiwian to gode and unsoð to soðe þurh lytigne listwrencg þa þuncæð wisæ 
310.70.20: and þæs hit is þe wurse wide on weorlde 
310.70.21: alswa þæt godspel cwæð 
310.70.22: quoniam habundabit iniquitas refrigescet caritas multorum 
310.70.23: þæt is 
310.70.24: forþan ðe unriht weaxað soðlufe colæð 
310.70.25: ne lufæð mon god nu ne godes lage gymeþ ne his lare ne lysteð swa swa mon sceolde 
310.70.26: ac unriht rixoð to swiðe on weorlde 
310.70.27: and þæt is isene on monigfealde wisan gecnawe ðe ðe wylle oððe cunne 
310.70.28: la mycel wæs ðeo æhtnes þe cristene þoledan iu ær on weorlde oft ant ilome þurh wælreowe manswican wide and side 
310.70.29: and hure hit sceal heononforð monigfealdre wurðan nu deofel sylf his mægenes mot weldan and deofles bearn swa swiþlice moten bilewite bregian 
310.70.30: oft ær wæs monigfeald æhtnes næfre þeah þam ilic ðe æfter þissum gyt bið 
310.70.31: hit wæs oft ær þæt godes halgan fela wundra þurh godes mihte openlice wrohtan on gemang þan ðe heo ehtnesse þoledon and þurh ðet monigne mon gebettan 
310.70.32: ac hit ne bið na swa on antecristes timan 
310.70.33: ne magon þenne halige men on ðam timen ænige tacna openlice wurcan ac scylan þolian all þæt heom mon to deþ 
310.70.34: ne god þenne ane hwile his mihtæ ne his wundræ sylf nele cuðan swa he oft ær dyde 
310.70.35: ac let þene deofel antecrist rabbian and wedan sume hwile and þa ðe him fylstæð 
310.70.36: þæt is gog and magog 
310.70.37: þæt beoð þa mancyn þe alexander beclysde binnan muntclysan 
310.70.38: ða getacniæð alle deofles limæ 
310.70.39: þæt beoð alle þa ðe deofles weorc wyrcð and unriht lufiæð and antecristes fultumæs weorðaþ awær on weorlde 
310.70.40: he bið mennisc mon ac he bið þeah mid deofles gaste al afylled 
310.70.41: and ðe isægene feond wurcð ðurh deofles cræft fela wunderlice tacnæ and ðurh dreocræft monigfealde dwimeræ 
310.70.42: and feorðe healf gear he ricsæð ofer moncynn 
310.70.43: and mid his scincræftum mæst monnæ beswicæð þe æfre ær ðurh ænig þing beswicen wurde 
310.70.44: and þa ðe he elles mid his lotwrencum bepæcen ne mæg þa he wyle ðreatian and egeslice wyldan and earmlice pinigen on monigfealde wisan 
310.70.45: and neadungæ nydan þæt heo gebugan to his unlaran 
310.70.46: he aginð leogen deoflice swyðe and ætsæcð cristes 
310.70.47: and cwæð þæt he sylf beo godes agen bearn 
310.70.48: and gebringað on dwylde alles to monige 
310.70.49: and god him ðafeð þæt for monne gewruhtum þæt he sume hwile mot wodlice dærian 
310.70.50: forþan ðe men beoð þurh synnæ swa swiðe forwrohte þæt deofel mot openlice heom fandian hu fela he forspannan mage to ecan forwurde 
310.70.51: and þa ðe swa sælige ðonne wurðaþ þæt heo on rihte geleafan anredlice þurðwuniæn wyllað þa scylan þolian ehtnesse þa mæstan þe æfre ær on weorolde ænige men ðoledon 
310.70.52: and eac mycle maran þonne æfre ær ahwær gewurdan oððon æfter þam æfre æft geweorðe 
310.70.53: ac ðe bið isælig ðe þenne ne awacæð 
310.70.54: forþan ræþe æfter ðam witolice heom bið toweard þurh godes mihte ece frofer 
310.70.55: la hwylc wundor bið þeah ðe mennisce deofol synfullum mote derian heardlice 
310.70.56: ðone god iðafæð þæt he mot on his agene halgum swylc wundor gewurcan 
310.70.57: þæt enoc and helias þurh ðone ðeodfeond imartyrode wurðaþ 
310.70.58: þe god sylfe fela hund wintræ mid sawla and lichoman geheold ær 
310.70.59: to þam anum þæt heo þenne scoldan mid heora lare folce gebyrgan 
310.70.60: þæt hit all ne forwurde endemes ætgædere þurh ðone deofel þe alle men bregeð and all world derfeþ 
310.70.61: nis þe mon on life þe mage oððe cunne swa yfel hit asecgan swa hit sceal geweorðan on þam deofellice timæn 
310.70.62: ne burhð þonne broðor oþrum hwilan ne fæder his bearnum ne þæt bearn his agene fæder ne þe sibbe þam sibban ðe ma ðe fremedan 
310.70.63: and þeodscipæs winnæð and sacæð heom betweonan foræn to þan timan þæt ðis sceal gewurðan 
310.70.64: eac sceal aspringan wide and side sacu and clacu hol and hæte and rupera reaflac 
310.70.65: here and hungor bryne and blodgyte and stranglice sturunge 
310.70.66: stric and steorfæ and fela ungelimpæ 
310.70.67: and monigfealde tacne beoð wide isawene on sunnon and on monen and on misclican tunglan 
310.70.68: and fela cunne egesan iwurðað on eorðan folce to heortgryre and to egeslicen fære on monigfealde wisan 
310.70.69: and all hit forwurde gif god ne scyrte þæs ðeowscaþan lifdagas þe raþor þurh his mihtæ 
310.70.70: ac for þare geborege þe him beoð icorene and þe he habben wyle ihealden and iholpen he fordeþ ðonne þeodfeond 
310.70.71: and on hællegrund þononforð besenceþ mid allum þam gengum þe him ær fylgidon and his unlare to swiðe lyfdon 
310.70.72: ðonne wurð godes dom rihtlice toscaden and þa ðonne witolice þa ðe nu god lufiæð 
310.70.73: and godes lage fylgieð and godes lare oft and gelome geornlice lystæð and heom wæl healdæð 
310.70.74: and andredlice þurhwuniæð on rihte geleafan forð oððet heora ende 
310.70.75: þa sceolon habban ece ædlean of heofenlicre murhðe 
310.70.76: mid gode sylfum æfter ðam dome and mid his halgum þononforð æfre amen 

310.70.77: eala mycel wæs ðeo godnes þe toweard wæs allum moncynne to hælpe and to frofre þa þa crist us wæs toweard ðurh menniscnesse geburde 
310.70.78: and mucel þeo yfelnesse þe monnum is toweard gebide þare yrmðe þe ðe hit abide 
310.70.79: crist wæs alre bearna bæst iboren ðe æfre iboren wurde 
310.70.80: and antecrist bið alræ ðare bearnæ wyrst on ðas weorld iboren þe ær oððe æfter æfre gewurde oððe geweorþe 

310.70.81: nu sceal hit nyde yfelian swiðe 
310.70.82: forþan ðe hit neolæcð georne his time alswa hit iwriten is and gefyrn wæs iwitegod 
310.70.83: post mille annos soluetur sathanas 
310.70.84: þæt is on englisc 
310.70.85: æfter þusendum gearum bið sathanas unbunden 
310.70.86: ðusend geara and eac ma is nu agan syððan crist wæs mid mannum on mennisce hiwe 
310.70.87: and nu beoð sathanasses bendæs unslopene 
310.70.88: and antecristes time is wel gehende 
310.70.89: and þi hit is on weorlde a swa leng swa wacre 
310.70.90: men beoð swicole and world is ðe wurse and þæt dæræþ allum 
310.70.91: and huru hit sceal hefigan heononforð þam godum and þam unbealafullum 
310.70.92: nu ða yfelan and þa swicolon swa oferlice swiðe brædað on weorlde ongean þæt meste yfel ðe monnum is toweard 
310.70.93: þæt is ðe ðeodfeond antecrist sylfæ 

310.70.94: leofa men understandeð geornne þæt ge rihtlice and wærlice þæt healdan þæt eow mæst þearf is to healdenne 
310.70.95: þæt is rihtne cristondom 
310.70.96: omnis qui secundum christiane professionis rectitudinem aut non uidit aut aliter docet antichristus et reliqua 
310.70.97: forþam ælc þare þe ongean þæt to swiðe dæð oððon oðerne ongean þæt lærð ðe his cristendom to gebureþ ælc þæræ bið to anticristes limæ iteald 

310.70.98: antichristus is on læden icwædon contrarius christo 
310.70.99: þæt is on englisc godes wiðersace 
310.70.100: ðe bið godes wiðersacæ þe godes lage and lare forlæt 
310.70.101: and þurh deofles lare of ðam deþ þe his cristendom to gebureþ 
310.70.102: and on synnum hine sylfne to swiðe befuleþ oððe oðerne mon on synnæ belædeþ 
310.70.103: and þeah þæt beo þæt fela monnæ antecrist sylfne næfre his eagum ne geseo 
310.70.104: to fela is þeh his limæ þe mon wide nu iseon mæg and ðurh heora yfel tocnawen mæg 
310.70.105: alswa hit on þam godspelle iræd is 
310.70.106: surgent enim pseudochristi et reliqua 
310.70.107: wide hit iwurð þæt up arisæð lease ligeræs 
310.70.108: and beoð swæslice swicole and ða monige men amyrræð and on gedwylde bringæð 
310.70.109: and swa mycel ærfoðnes gewurðon monige wisan gyt wide on weorlde þæs ðe bec sæcgað þurh deofles bearn þe unriht dreogæð swa næfre ær on weorlde ne gewearð 
310.70.110: forþam þæt mæste yfel cymæð to monnum on antecristes timan þonne he sylf cymð þe æfre ær on weorlde wurde 
310.70.111: and us þuncæð þæt hit beo þam time swiðe gehende 

310.70.112: nu is mycel neod allum godes bydelum þæt heo godes folc warnian ilome wið þene egesan þe monnum is toweard 
310.70.113: þy les ðe heo unwærre weorþan areodade and þonne to rædlice þurh deofel biswicene 
310.70.114: ac sacerda gehwylc on his scrift scire þæt hit mon ihyre oft and ilome 
310.70.115: þi læs ðe hit iwurðe þæt ðurh larlæste godes folc losige 
310.70.116: and þeah ðet gewurðe þæt ure ænig þe nu leofæð þenne ne libbæ 
310.70.117: þeah we habbæð neode þæt we godcundæ heorda warnian nu georne hu heo ðam deofle antecriste sylfan wærlycost magon ðonne wiðstandan þenne he his wodescin widost tobrædeþ 

310.70.118: and uton warnian us eac swa wið his unlare nu swiðe georne 
310.70.119: god us iscylde wið þone egesan and he us geryme to þare ecan murhþe þe ðam is igearowed þe his willan wurcæð 
310.70.120: ðer is ece blis and æfre bið in alræ worolda weorld a buton ende amen 

310.70.121: leofa men us is mycel neod þæt we wærre beon þæs egeslican timan ðe toweard is 
310.70.122: nu bið swiðe raðe antecristes timæ þæs ðe we wenan magon and eac georne witan 
310.70.123: and þæt bið ðe ægeslicesta timæ þe æfre gewearð syððan þeos weoruld ærest isceapen wæs 
310.70.124: he bið seolf deofel and ðeah mennisc mon iboren 
310.70.125: crist is soð god and soð mon 
310.70.126: and antecrist bið soþlice deofel and mon 
310.70.127: þurh crist com alle middanearde hælp and frofre 
310.70.128: and þurh antecrist cymð ðe mæstæ grure and ðe mæstæ ærfoðnes þe æfre ær on weorlde iworden wearð 
310.70.129: and moncyn forwyrde forðrihte gif god his dagas ne scyrte 
310.70.130: ac god his dagæs gescyrt for þare þingæ þe him gecorene beon and he ihealden habben wile 
310.70.131: and ðeh on þam fæce þe he bið he deþ swa mycel to yfele swa æfre ær ne wearð 
310.70.132: ælcne mon he wyle awendan of rihte geleafan and of cristendome and bespannan to his unlare gif he mæg 
310.70.133: and god hit him geðafæð sume hwile for twam þingum 
310.70.134: an is þæt men beoð þurh synnæ swa forð forwruhte þæt heo beoð þæs wæl wurðe þæt deofel openlice gefandiga þenne hwa him fulfylegean wile 
310.70.135: oþer is þæt god wyle þæt þa ðe swa gesælig beoð þæt heo on rihte geleafan ðurhwuniæð and þam deofle anrædlice wiðstandað 
310.70.136: he wyle þæt ða beon raþe amerede and iclænsode of synnæ þurh þam mycle æhtnesse and þurh þare martyrdom þe heo ðenne þoliæð 
310.70.137: forðam nis nan mon þæt ne beo synful 
310.70.138: and ælc mon sceal sar þolian oððe her oððe ælles hwær be þam ðe he þurð synne earnæð 
310.70.139: and þi bið þeo æhtnesse þonne godum monnum swa stið 
310.70.140: forþan heo sceolan beon raþe iclænsode and amerede ær þe mycle dom cyme 
310.70.141: ða ðe weron forðferede for hund gearum oððe gyt fyrnor wæl þa magon beon iclænsode 
310.70.142: we moten nyde þæt stiðre þolian gif we clæne beon scylan þenne ðe dom cymð 
310.70.143: nu we þæne fyrst næbbæð þe ða hæfdan þe wiðforen us wæron 
310.70.144: beþence gehwa hine sylfne be þam ðe he wille 
310.70.145: ne cymæð ure æfre ænig to godes rice ær we beon æfre ælcere synne swa clæne amerede swa æfre ænig gold mæg beon clænost amerod 

310.70.146: leofæ men god iðafeð þam deofle antecriste ðet he mot æhttan godra monnum 
310.70.147: forþan ðe heo scylon swa ic ær cwæð þurh ða æhtnesse beon iclænsode and soððan clæne faren to heofene rice 
310.70.148: þa þonne ðe his leasunge ilyfæð þam he burhð her on weorlde and þa he wurðaþ her 
310.70.149: ac heo sceolan raþe æfter þam ecelice forwyrðan and aa wuniæn syððan mid him on ðare sweartan hellegrunde 

310.70.150: ðe gesægenlice deofel wyrcð fela wundræ and sægð þæt he seolf god beo 
310.70.151: and mid his gedwimerum mæst ælcne monn beswicæð 
310.70.152: and þa ðe he elles beswican ne mæg þa he wule neadungæ nydan gif he mæg ðet heo godes ætsacan and to him bugan 
310.70.153: gif heo ðenne þæt nellæð ðonne scylon heo æhtnesse mycle and earmlicne deaþ þolian 
310.70.154: eala gesælig bið þeah ðe þe to þam anræde bið þæt he forþam ne awacað 
310.70.155: ac witodlice þæræ bið ælles to lyt þe he ne beswice oððe ðurh his searæcræftæs oððe þurh ðone gryre þe he on moncyn set 
310.70.156: ure drihten crist gehælde felæ on life þe unhale weron 
310.70.157: and ðe deofel antecrist gebrocæð and untrumæð þa ðe ær hale weron 
310.70.158: and he nænne gehælen ne mæg buton he hine ærest awyrde 
310.70.159: ac syððan he ðonne mon gebrocod hæfð syððan he mæg don swylce he hine gehæle 
310.70.160: gif he geswicð þæs ðe he ær ðam men to yfele dyde 
310.70.161: he bið alle unwrenca ful 
310.70.162: þonne beswicð he swiðe felæ mannæ þurh ðet þæt he gebrocæð monigne mon dihlice and gehælð æft ætforen monnum þer heo onlociæð 
310.70.163: þenne iseoð heo hwæt he þonne dæþ and nytan na hwæt he ær dyde 
310.70.164: ælc yfel he mæg don and ælc he deþ 
310.70.165: he deþ þæt fyr cumð ufene swylce hit of heofenum come 
310.70.166: and he mid þam fela forbernð ealswa he dyde hwilon iobes æhta 
310.70.167: ac ðe þe for ðæs fyres ege to him buhð he sceal aa on helle on ece brune wuniæn 

310.70.168: utan habben anrædne geleafan and fæstræde þanc to ure drihtne 
310.70.169: þonne ðeah hit gebyrige þæt we ðare yrmþe bidan sceolon and on þisse life earfoða adrygan 
310.70.170: þeah gif we ne awaciæð ac þurhwuniæð on rihte geleafan and ælcne hæþenscipe forhogiæð god us foresceawæð ece ræste 
310.70.171: on godes nome ic bidde þæt cristenra monna gehwylc hine seolfne georne beþence and geornlice to gode buge and fram ælcne hæþenscipe and synnum gecerre 
310.70.172: and earnige þæt he gemannan habban mote on heofenæ rice mid þam ðe leofæð and ryxæð aa buton ende amen 

