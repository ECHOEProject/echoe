394.9.1: butan tweon lar is haligdomes dæl and ealles swiðost gif hio hyre gymeleste fram adrifeð and ælce gitsunge afyrreð and þyssa woruldlicra þinga lufan gewanige and þæt mod to godes lufan gehwyrfeð and gedet þæt hit ealle ða lustfulnesse þysses andweardan lifes onscunað 
394.9.2: soðlice sio lar mid geswince hio sceal þa forenemnedan þing forðbringan 
394.9.3: witodlice ealle cristes þa gecorenan þurh geswinc and þurh lare hie wurdon geweorðode þe we nu nemnan magon þara wæs abel on fyrmþe middangeardes and oðer noe 
394.9.4: ne mæg se rihtwisa man bion butan geswince gemang þam unrihtwisan 
394.9.5: witodlice noe ana wæs rihtwis betweox eall manna cyn and he for his rihtwisnesse gode licode 
394.9.6: ongitað nu hwæt ic eow secge 
394.9.7: gif ge nu bioð geswencte þe swa manigra haligra manna mægenu to bysene habbað hwæt wenst ðu hwæt he an aræfnede betweoh arleasum butan ælcere bysene 
394.9.8: geþencað nu hwylca þa wyrda wæron ær ðam flode and hwylce abrahames forlætu wæron and hu he his wifes ðolode and he hire bereafod wæs and hu mislicra frecennessa he oft aræfnode ægðer ge on gefeohtum ge on hungrum 
394.9.9: gemunað eac hwylce ehtnesse isac æghwanon ræfnode and hu he hyra þeawe þeowode and oðre men to his geswinces leane fengon 
394.9.10: gemunað eac iacobes mænigfealdan geswinc be ðam geswincum he wæs sprecende to faraone and ðus cwæð 
394.9.11: lytle syndon mine dagas and awyrgede ne becomon hy na to minra fædera dagum 
394.9.12: geþenceað eac iosep and moyses and ieremaie and dauid and eliam and samuel and ealle ða halegan witegan 
394.9.13: witodlice ealle hie wæron þurh geswinc gebyrhte 
394.9.14: hwæt wene ge þæt ge mægen þurh idelnesse becuman to ðære biorhtnesse þe godes þa gecorenan mid geswince geearnodon 
394.9.15: butan twion ge magon gif ge willað 
394.9.16: ic eow secge be ðam apostolum ealle hie wæron geswencte maran geswincum þonne ænige oðre men 
394.9.17: ða him eac crist sylf foresæde on þyssum middangearde ge habbað geswinc 
394.9.18: and eft he cwæð ge wepað and hiofað and þes middangeard gefyhð 
394.9.19: neara and wiðerdene is se halega weg 
394.9.20: swa swa dryhten sylf cwæð witodlice is se weg neara and wiðerdene ðe to life lædeð 
394.9.21: þa ðe þa ruman wegas swiðe dysiglice healdað ne becumað hie na to life ac he hie gelædeð to forwyrde 
394.9.22: gemunað eac þa ðe eall hira lif on þisse worulde on olehtungum lifedon 
394.9.23: geþenceað þonne ladzarus and þone welegan þe her dæghwamlice symlede and is ðær nu singallice cwelmed 
394.9.24: and gemunað iudeas þe hira lif eall hyra wambe to forlore forgeafon be ðam wæs cweden þæt hyra wamb wære hyra god 
394.9.25: geþenceað eac þara þe in sodome for hira unalyfedum gewilnungum forwurdon and þara þe on noes dagum wæron 
394.9.26: witodlice be ðam þe ðam yðan life lyfedon on sodome hit wæs gecweden ðætte on hlafes fylnesse flowen 
394.9.27: þonne sio fylnes ðæs hlafes unriht wyrceð hwæt is to cweðanne be ðam mænigfealdum smeamettum 
394.9.28: gemunað hu esaw his dagas on ehtnesse lædde and hu ða ðe ær in þam ryne godes bearn wæron þurh ænlicra wifa sceawunga to fyrenlustum gehæfte on helle gehruron 
394.9.29: gemunaþ eac hu þa forwurdon þe mid wodheortnesse willan to wæpnedmannum hæmed sohton and eallra babilone and egypta cyninga 
394.9.30: ealle hie swiðe ungesæliglice hira lif geendedon and nu syndon on ecum witum 
394.9.31: eac swylce þa ilcan witu syndon gearuwe þam mannum þe nu swylcum lifum lifiað swylce hie lyfedon 
394.9.32: gehyrað eac hwæt crist cwæð þæt þa þe mid hnescum hræglum gegyrede wæron 
394.9.33: on heofenum þæt ðonne is þa þe for godes lufan swylce habban nellað 
394.9.34: witodlice ægðer ge hnesce hrægl ge gehwylce hnescnesse þysse worulde no þæt an þa unfæstrædan ac eac þa fæstrædan and þæra soðfæstra sawla gewemmeð 
394.9.35: forhwon wene ge þæt wif swa sioce syn of hyra gecynde 
394.9.36: ac hit is swa of hira liðan life hie bioð swa tyddre forþan þe hie symle inne bioð and noht hefies ne wyrceaþ 
394.9.37: and hie oft baðiað and mid wyrtgemangum smyriað and symle on hnescum beddum hy restað 
394.9.38: eac ðu meaht þe bet ongytan þæt ic þe soð secge gif ðu genimst on hwylcum orcearde and on windigre stowe hwylc treow and hyt asettest on hleowfæste stowe and on wæterige stowe 
394.9.39: ðonne meaht ðu gesion þæt hit sona forleoseð þa fægernesse þe hit hæfde on his agenre stowe 
394.9.40: þenc eac be ðam wifum þe cyrliscu wiorc and hefegu on symbel wyrceaþ 
394.9.41: þonne cnawest ðu þæt hie bioð halran and cafran þonne þa weras þe on idelnesse lifiað 
394.9.42: nu sio idelnes swa swiðe þam lichoman dereð ne tweoge þe na þæt hio þære sawle ne sceððe forþan þe sio sawl sceal nyde habban smittan þæs lichoman unþeawa and hio swiðe mænige and mislice sceaþe on him fehð 
394.9.43: forðon ic halsie þæt we urne lichoman and sawle mid geswincum gestrangien nalæs mid idelnessum tohælen 
394.9.44: ne sprece ic þas word to eow werum anum ac to wifum 
394.9.45: eawla wif to hwan wenest ðu þines lichoman hæle geican mid smyringe and oftþweale and oðrum liðnessum 
394.9.46: of ðam cymeð unhælo nals mægen 
394.9.47: gif ðu þa ilcan olectunge þam lichoman hiwfægere bið þonne hit ær wæs 
394.9.48: gif ðu þonne his lustum symle fulgæst þonne ne mæg he nawðer ne his mægen ne his fægernysse gehealdan ac symle bið sioc and unrot 
394.9.49: hwæt ge witon ðæt ælc hus bið þe fægere þe hit man hwitað 
394.9.50: swa eac bið ælc lichoma ðe fægerra þe hine þære sawle scima gebyrhtet 
394.9.51: sona se lichoma sceal bion unfæger þonne he mid unrotnesse and mid sare aseted bið ða cumað of ðam liðan olehtunge 
394.9.52: forðan ic lare þæt we flion þa liðnesse and þa olehtunge flion þysse worulde ac hie synt swiðe swete 
394.9.53: sume men synt ðe him þyncð þæt nawðer ne æt ne drync ne genihtsumige ær he oðða hracan ful sie and þonne þa oferfylle hyra gemynd forleosað 
394.9.54: þonne ne don we swa ac hlysten we þæs apostoles lare paulus 
394.9.55: he cwæð ne do ge þæs flæsces giman on his willan 
394.9.56: wyrre is þæt mon ðæs ofer riht bruce þonne hine mon on feltungrepe wiorpe 
394.9.57: on þære grepe he wiorðeð to meoxe 
394.9.58: butan tweon þæs lichoman sceaða on þære wambe he wiorðeð to þam ilcan and eac ðam lichoman to mettrymnesse 
394.9.59: eal þæt man ofer riht þygeð mid unyðnesse hit him mon sceal fram adon 
394.9.60: ac þysses nu feawa gymaþ forneah ealra manna mod sint on oferflowende willan onwended 
394.9.61: fedað iowre lichoman on riht and forlætað þa oferfylle 
394.9.62: ne sceal man swiðor etan þonne se maga gemyltan mæge 
394.9.63: se goda mete ægðer deð ge þone lichoman fedeð ge þæt mod gladað to ælcere hælo and ælce untrymnesse he flymeð ægðer ge ðam innoðe ge ðam mode 
394.9.64: helpeð þæt se mete hreðe and wel mylteð þe se maga ðygeð 
394.9.65: and of ðære oferfylle cumaþ manige mettrymnessa 
394.9.66: nis sio oferfyll þon betere þe se hunger 
394.9.67: we flioð þone hunger and lufiað þæt no betere nis ða oferfylle 
394.9.68: se hunger þone lichoman sona acwelleð and alyseð of ðam witelican life 
394.9.69: sio oferfyll þone lichoman untrumnessa fylleð and gedeð þæt he afulað and hine þonne æt nyxstan mid swiðe hreowlice deaðe fornimeð 
394.9.70: ne lære ic þæt men hy hungre acwellan 
394.9.71: ac ðæt hy swa mycles brucen swa him ægðer ge to hæle ge to fostre helpan mæge þæt þone lichoman lyste þære sawle worcum fulgan 
394.9.72: witodlice ne mæg sio oferfyl nænig þinga to þære sawle þwerian 
394.9.73: ac hio þære sawle and þæs lichoman geferscipe gewemmeð 
394.9.74: ac þeah ðe hwa eallra manna wisost sie gif he his luste fulgæð he hine genyðerað oððe ðurh unrihthæmed oððe ðurh oðer yfel 
394.9.75: witodlice ne mæg sio hungriende wamb ænne unriht lust acennan ne sio gemetegode fyl þon ma 
394.9.76: ac of þære oferfylle cumað þa unrihtan lustas gelice and on meresteallum wyrmas tyddriað and of ðære gemetegunge god wiorc gelice and of clænre eorðan gode wæstmas 
394.9.77: forþan ic lære þæt we urne lichoman mid oferfylle ne gewemmen ac mid gemetegunge gefrætewigen 
394.9.78: and us fram awiorpen þa wol and geearnien and onfon þa god þe us gehatene synt on þam hælendan criste and mid þam toweardan rice mid þam halegan gaste in ealra worulda woruld 

