sermo lupi 

49B.41.1: eala leofan men uton understandan ealswa us þearf is þæt we heonanforð fadian symle ure wisan for gode and for worlde wislice and wærlice and fram unrihte gebugan to rihte 
49B.41.2: forðam þe hit is swutol and gesene þæt man ðæs latode ealles to lange and to hwon wilde and worldlice stirde swa swa man scolde þam þe oftost for gode singodan swiðe and scændon þas þeode 
49B.41.3: ac soð is þæt ic secge gime se þe wille þæt mæg be sexena ræde and be heora bysne on ðeode swiðost to steore ðæt man þa onhysce swiðe for worlde and hi unwurðige æghwar on lande þa ðe godcunde lare and worldcunde rihtlaga wyrdan and scyrdan on ænige wisan 
49B.41.4: and þurh þæt man sceal gewunian þæt man riht healde and unriht alæte 
49B.41.5: ac þi hit is þe wyrse wide on earde þe man oft herede þæt man scolde hyrwan and to forð hyrwde þæt man scolde herian and laðette to swiðe þæt man scolde herian 
49B.41.6: ac hwilum þa hit god wæs eal he wearð to worldscame se ðe stod on mane and on misdæda ænige buton he gewænde þe raðor to his drihtene 
49B.41.7: and se þe wolde wægan oftost on his wordon ealle hine leadon þa ðe god lufedon 
49B.41.8: and þa hit wæs on ðeode for gode and for worlde wislic and wurðlic þa man riht lufode and unriht ascunode 
49B.41.9: ac nu þincð þe wærra and micele þe snotera se þe can mid leasungan wæwerdlice werian and mid unsoðe soð oferswiðan 
49B.41.10: ac wa him þæs wærscipes and ealles þæs weorðscipes þeah he swa ne wene buton he geswice 
49B.41.11: la leof riht is þæt we lufian þa ðe god lufian and hetelice ascunian þa ðe god græmian and nænne gemanan ær wið ða habban ær ðam þe hi gebugan and geornlice betan 
49B.41.12: and se þe þæt nelle ehte we his ealle mid worldlicre steore þi læs þe we habban ænigne gemanan nu heora synna and eft heora wita 
49B.41.13: ac uton don swa us þearf is uton god gladian and godes laga healdan and anræde wurðan to gemænelican þearfan 
49B.41.14: and git hertoeacan geornlice smeagan fela þæs þe ræd sy and ealra þeoda þearf sy for gode and for worlde 
49B.41.15: wise wæron worldwitan þe to godcundan rihtlagan worldlaga settan folce to steore and criste and cyninge gerehtan þa bote þar man swa scolde manega for neode gewildan to rihte 

