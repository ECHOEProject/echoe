her is halwendlic lar and ðearflic læwedum mannum þe þæt læden ne cunnon 

331.22.1: men ða leofestan gehyrað hwæt us halige bec beodað þæt we for godes lufan and for his ege ure lif rihtlice libban and mid eaðmedum urum drihtne hyron and urne cristendom and ure fulluht wel healdon 
331.22.2: þæt ure dæda beon gode gecweme and we mid eadmedum urum scrifte ure synna andetton 
331.22.3: and georne betan mid fæstene and mid ælmessan and mid circlicre socne and mid geornfulnesse godes beboda and ure lareowa 
331.22.4: and uton eallon mægne us scyldan wið ofermodignesse 
331.22.5: forðam þe hy awurpon iu englas of heofonum and hi wurdon þærrihtes to deoflum forsceapene 

331.22.6: forði is ælcum men oferþearf þæt he him georne wið þone leahter gebeorge þe læs þe him beo forwyrned his sawle reste on domesdæg 
331.22.7: and utan don swa us mycel þearf ys forbugan geornlice þa synleahtras þe us forbodene synd 
331.22.8: þæt is unrihthæmed and ærætas and oferdruncennessa and idel gylp and stala and reaflac and leasunga and mæne aþas and lyblac and ealle þa unþeawas þe deoflu on mancynn gebringað 

331.22.9: we halsiað eow and beodað þæt ge god lufian and him eallunga gehyrsume beon 
331.22.10: forðam us ys neod þæt we eow rihtlice tæcon and eow ys oferþearf þæt ge hit rihtlice healdon 
331.22.11: and þæt eow næfre se deofol to ðam beswican mote ne þæt ge næfre huru ne læton ænige synne ungeandet þæra þe ge æfre geworht hæbbon 
331.22.12: ne sy heo næfre to ðam mycel ne to þam lytel ne heo næfre ne þince eow to þan hefig ne to ðan uneaðelic ne to ðam fracodlic þæt ge æfre læton ænig ðing ungeandett 

331.22.13: utan nu leofan men geþencan þone nacodan lichoman þe we on ðas woruld brohton þæt we hine sceolon eft ealswa nacodne alæton butan we þe geornlicor nu us sylfe mid godum dædum bewreon þa hwyle þe he us þyses geswincfullan lifes geunnan wille 
331.22.14: and uton geþencan þæt us ys uncuð seo tid and se dæg þe we sceolon þas lænan woruld forlæton and to godes dome gelædde beon 
331.22.15: and sceolon þær ðonne mid ure sawle anre riht agyldan ealra þinga gehwylces þæs ðe we ær mid urum lichoman on uron life gefremedon 
331.22.16: ðonne ne bið nan þing þæs þe we æfre gefremedon godes oððe yfeles godes ælmihtiges eagum bedihlod 

331.22.17: forðam we biddað eow and beodað on godes naman and on his haligra þæt ge beorgan eow wið þone egefullan godes dom and ealle eowre synna andetton þæs ðe ge æfre gefremedon ofer godes willan and of eowre sawle þearfe geworhton gewealdes oððe ungewealdes 
331.22.18: þæt se deofol eow nage naht on to bestelenne on þam ytemestan dæge eowres lifes ungeandettes ne on þam egeslican domesdæge 
331.22.19: selre us is mycele and ðearflicre þæt we ure gyltas andetton anum men her on life þonne we sceolon eft on þam dome þrowian sceame beforan gode on his dome and beforan eallum heofonwarum and eorðwarum and helwarum 
331.22.20: ðær nan man ne mæg nænig ðing forhelan ne bediglian 
331.22.21: ac ðær sceal æghwylc man onfon þam rihtan dome his agenra gewyrhta swa godes swa yfeles swa he her on worulde ær geearnode swa wrace swa ece wite swa ece lif mid gode on heofonum 

331.22.22: uton geþencan to hwam þa gewurdan þe beforan us wæron and to hwam we gewurðan sceolon 
331.22.23: and gyf hwylc man sy þæt ne cunne his paternoster and his credan beo he swyðe geornlice embe þæt he hit leornige 
331.22.24: forðam nan man ne mæg him sylfum rihtlice to his drihtne his þearfe geærndian buton he cunne paternoster and credan 
331.22.25: and fæstað ðas iii gangdagas and eower lenctenfæsten rihtlice to nones and to anes mæles ælc man þe beo ofer xii wintre 
331.22.26: and ða feower ymbrenu on twelf monðum þe eow rihtlice asette synd 
331.22.27: and ðæra haligra apostola and martyra mæsseæfenas þe for cristes lufon martyrdom þrowedon and man eallum folce to healicum freolse byt 
331.22.28: and we cyþað eow þæt god ælmihtig cwæð his agenum muðe þæt nan man ne mot abyrgean nanes cynnes blodes ne fugeles ne fyðerfote nytenes þe eow alyfed ys þæt flæsc to nyttienne 
331.22.29: ælc þæra þe abyrgð blodes ofer godes bebod sceal forwurðan on ecnysse 

331.22.30: nu leofan menn uton don swa man us bit and lærð geþencan hu feallendlic and hu lænendlic and hu hreohlic þeos woruld ys 
331.22.31: uton don swa us mycel þearf ys ondrædon us þone micclan dom and ða micclan wita þe þær beoð þam earmsceapenan for heora ærdædum gegearwode 
331.22.32: and hu egeslice and hu andryslice se healica cyningc þær gedemeð anra gehwylcum for ærdædum 
331.22.33: and hwylce þa forebeacne beoð þe cristes tocyme cyþað on eorðan 
331.22.34: eall eorðe bifað and ealle duna dreosað and hreosað 
331.22.35: and ða beorgas bugað and myltað and se egeslica sweg ungerydre sæs 
331.22.36: and ðær þonne ealra manna mod myclum bið gedrefed 
331.22.37: and eall upheofon bið sweart and gesworcen and swyðe geþuhsod deorc and dimhiw and dwolma sweart 

331.22.38: ðonne ahreosað ealle steorran nyðer 
331.22.39: and seo sunne forswyrcð sona on morgen 
331.22.40: and se mona næfð nane lihtincge 
331.22.41: and ðonne cumað hider adune of heofonum deaðbeacnige tacne and bregeð þa earman 
331.22.42: and þonne cumað ealle engla þreatas stiðe astyrode 
331.22.43: standað abutan eall engla werod ecne embtrymmað þone mæran kyning mihte and ðrymme 
331.22.44: sit þonne se mæra heofonlica dema on his heahsettle helme gewurþod 
331.22.45: and we beoð him þonne færinga beforan brohte æghwanon cumene to his ansyne 
331.22.46: and ðær sceal ælc underfon dom be his dædum 

331.22.47: nu leofan men uton habban us on mycelum gemynde hu mycel se broga bið ætforan godes domsetle þonne ðær stent ealra hergea mæst heortleas and earh amasod and amarod mihtleas and afæred 
331.22.48: þonne bið gebann mycel þyder aboden eall adames cynn eorðbugiendra þe on foldan wearð æfre gefeded oððe modor gebær to manlican oððe þa ðe wæron oððe woldon beon oððe towearde geteald wæron awiht 
331.22.49: þær swutelað ælc cild hwa hit formyrðrode 
331.22.50: þær beoð þonne ealra manna digle geþancas geopenode on þære dægtide 
331.22.51: eall þæt seo heorte hearmes geðohte oððe seo tunge to teonan geclypode oððe mannes hand gefremode on þystrum healum þissere worulde 
331.22.52: eall þæt he forsceamode her on life þæt he ænigum men geypte oððe gecydde þæt bið þonne þær eallum open ætsomne unbehelendlice þæt man ær her lange hæl 

331.22.53: and eac þonne bið gefylled eall uplic lyft ætrenum lige 
331.22.54: færð þæt fyr ofer eall 
331.22.55: ne byð þær nan wiðersteall 
331.22.56: ne nan man næfð þæra mihta þæt ðær ænige wyrne do þonne se fyrena leig byrnð and braslað read and reðe and efsteð hu he synfullum susle gefremme 
331.22.57: þonne nele se wrecenda lig and se deoflica bryne ænine forbugan buton he æror beo her afeormod and ðonne þyder cume þearle aclænsod 
331.22.58: ðonne of fela þeodum folc ormætlice mycel hyra synnigan breost swyðe beatað forhte mid fystum for heora synlustum 
331.22.59: þær beoð þonne þearfan and ðeodcyningas earme and eadige ealle afærede 
331.22.60: ðær hæfð ane lage se earma and se eadiga forðon þe hi ealle habbað ege þone mæstan 

331.22.61: nu we magon sylfe þus to urum lichaman sprecan 
331.22.62: hwæt dest þu la flæsc oððe hwæt drihst þu nu 
331.22.63: hwæt miht þu on þa tid þearfe gewepan 
331.22.64: wa ðe nu ðu þe þeowast ðissere worulde and her on galnysse leofast 
331.22.65: hwi ne forhttast þu ðe fyrene egesan and þe sylfum ondrætst swiðlice witu þa drihten geo deoflum geworhte awyrgedum gastum womma to leanes 
331.22.66: ne mæg nan eorðlic man eall areccan þa earmlican witu and ða fulan stowa on þære grimman susle on helle 
331.22.67: ðær synd sorhlice tosomne gemencged se þrosmiga leig and se þrece gycela swiðe hat and ceald helle tomiddes 
331.22.68: hwylon þær eagan ungemetum wepað for þæs ofnes bryne 
331.22.69: hwylon eac þa teð for mycclum cyle manna þær gnyrrað 
331.22.70: ðuss atelic gewrixl þa earmsceapenan men on worulda woruld wendað þærinne on forsworcennesse sweartes þrosmes and ðæs weallendan pices weana to leanes 
331.22.71: ne byð þær nan stefen gehyred buton stearc and heard wop and wanung for wohdædum 
331.22.72: ne byð þær ansyn gesewen ænigre wihte buton þæra deofla þe cwylmað þa earman 
331.22.73: ne byð þær aht inne buton leig and cyle and laðlic fulnes ne hi mid heora nosum ne magon naht elles gestincan buton unstenca ormætnessa 
331.22.74: ðær beoð þa waniendan weleras afylde leig spiwelum bryne on þam hellican fyre 
331.22.75: and hi wælgrimme wyrmas slitað and heora ban gnagað byrnendum toðum 
331.22.76: ne bið þær leohtes an lytel spearca þam earmum ænig frofer ne arfæstnyes ne sibb ne hopa ne ænig gladung 
331.22.77: flyhð se frofur aweg 
331.22.78: ne byð þær fultum nan þæt wið þa biteran þing gebeorh mæge gefremman 
331.22.79: ne byð þær ansyn gemett ænigre blisse 
331.22.80: ac þær bið angryslic ege and fyrhto sarig mod and swiðlic gristbitung 
331.22.81: þær beoð ealle unrotnyssa adl and yrre and æmelnys 
331.22.82: and ðær synnige eac sawla on leige and on blindum scræfe byrnað and yrnað 

331.22.83: ðonne beoð ealle agene þing þissere worlde þæt leof wæs ær hit byð lað þonne 
331.22.84: and þæt werige mod wendað þa gyltas swyðe mid sorge and mid sare 
331.22.85: ac se byð gesælig and ofersælig se ðe mid gesynðum swylce cwyldas and witu mæg wel forbugan and ðonne mot habban heofonan rice þæt is hihta mæst 
331.22.86: þær niht ne genimð næfre þurh þystru þæs heofonlican leohtes sciman 
331.22.87: ne cymð þær sorh ne sar ne ænig geswinc ne hungor ne ðurst ne hefelic slæp 
331.22.88: ne byð þær fefor ne adl ne færlic cwyld ne nanes liges gebrasll ne se laðlica cyle 
331.22.89: nis ðær hryre ne caru ne hreoge tintregu 
331.22.90: ne byð þær liget ne laðlic storm ne winter ne cyle ne þunor 
331.22.91: ne byð þær wædl ne lyre ne deaðes gryre ne yrmð ne angsum nys ne ænig gnornung 
331.22.92: ac þær is ece wuldor and wyrðmynt and ece lif betweox heahfæderum and haligum witegum 
331.22.93: nu leofan men hwa is æfre þæt hæbbe swa hearde heortan þæt he ne mæge him ondrædon þa toweardan witu 
331.22.94: hwæt is us la selre þonne we ealne weg ure synna andetan and beton and hi mid ælmessan georne alyson forðam þe þeos woruld ateorað and ealle þa þing þe on hyre syndon 

gesihðe sumes haliges mannes 

331.22.95: leofan men sum halig man wæs gelæd on gesyhðe 
331.22.96: þa geseah he sume earme sawle ut fundigende of heora lichaman 
331.22.97: ac heo ne dorste ut gan forðam þe heo geseah þa awyrgedan gastas beforan hyre standan 

331.22.98: ða cwæð an þæra deofla to hyre 
331.22.99: hwæt is þin þriding hwi nelt ðu ut gan 
331.22.100: wen ys þæt michael se heahencgel cume mid engla þreatum and wyle þe geniman of us 
331.22.101: ða andwyrde sum oðer deofol and cwæð 
331.22.102: nese nese ic wat ealle hyre weorc and ic wæs dæges and nihtes mid hyre and hi bewiste 
331.22.103: and heo a ful georne hlyste minre lare and georne fyligde 

331.22.104: seo earme sawul beseah uppan þone deofol and earmlice clypode 
331.22.105: wa me earmre þæt ic æfre geboren sceolde wurðan 
331.22.106: oððe þæt ic æfre sceolde niman eardungstowe on þis fulestan and on þis wyrstan lichaman 
331.22.107: he wæs a nymende earmra manna æhta on unriht 
331.22.108: eala þu earma lichama and wurma mete 
331.22.109: a þu wunne æfter eorðlicum welum 
331.22.110: and a ðu geglengdest þe mid eorðlicum hræglum and forgeate me 
331.22.111: þonne ðu wære glæd and reod and godes hiwes þonne wæs ic blac and swyðe unrot 
331.22.112: þonne þu smercodest and hloge þonne weop ic biterlice 
331.22.113: eala þu earma lichama nu þu scealt gewurðan to fulan hræwe and wyrmum to mete 
331.22.114: and ic mid sare and mid geomerunge sceal to helle beon gelæd 

331.22.115: se lichama ongan þa swyþe swætan and on mislic hiw bredan 
331.22.116: and se deofol hludre stefne clypode and cwæð 
331.22.117: stingað stranglic sar on his eagan 
331.22.118: forðam swa hwæt swa he unrihtes geseah þæt wæs eall sylfwilles 
331.22.119: stingað hine scearplice on þone muð 
331.22.120: forði swa hwæt swa hine lyste etan oððe drincan oððe on unnyt sprecan eall he hit aræfnode 
331.22.121: stingað hine mid sorhlicum sare on his heortan 
331.22.122: forðam þe on hyre ne wunode arfæstnys ne mildheortnys ne godes lufu 

331.22.123: ða deoflu feredon þa earman sawle þa to þystrum 
331.22.124: þa geseah heo be þam wege mycele beorhtnyssa 
331.22.125: þa axode heo þa deoflu þe hi læddon hwæt seo beorhtnys wære 
331.22.126: hi cwædon ne ongytst ðu þæt hit ys heofonan rices gefea þanon þu wære ær cumen to þinum lichaman þe þu on eorðan on wunodest 
331.22.127: nu ðu færst þurh þa beorhtan wegas ac ðu næfst þær nane wununge 
331.22.128: nu ðu gehyrst engla þreatas and ðu gesihst ealra haligra beorhtnessa and ðu næfst þær nane gemanan 
331.22.129: heo ongan þa wependre stefne cweþan 
331.22.130: wa me earmre þæt ic æfre middaneardes leoht geseon sceolde and þæt ic swa mycele beorhtnesse forlætan sceolde 
331.22.131: ða deoflu hi ða læddon and bescuton hi anum fyrenan dracan innan þone muð 
331.22.132: and he hi þærrihte forswealh and eft aspaw on þa hatostan brynas hellewites 

331.22.133: uton nu leofan men gebeorgan us wið swilce eardungstowe 
331.22.134: and wendon anrædlice to urum drihtne and forlætan ælc unriht 
331.22.135: and don to gode loc hwæt we magon 
331.22.136: and uton onettan and efstan þæt we mid eallum haligum mægnum magon and motan þa deoflican searwa on þisum life oferwinnan and þæt we on ðam toweardan life glædlice geblission mid urum ecan drihtne 
331.22.137: we sceolon gewilnian symle þæs ecan lifes forðam þe on þam life syndon gode dagas na swaþeah manega dagas ac an se ne geendað næfre 
331.22.138: ðeah þe hwa wylle her on life habban gode dagas he ne mæg hi her findan þeah ðe he si welig for worulde 
331.22.139: forðan þe he bið oððe untrum oððe hohfull oððe his freond him ætfeallað oððe his feoh him ætbyrst oððe sum oðer ungelimp on þisum life him becymð and þærtoeacan he him ondræt his deaðes symble 

331.22.140: uton wendan us to urum drihtne 
331.22.141: he us wyle mildelice underfon gyf we wyllað on his naman ure synna andettan and geswican ælces unrihtes and betan ure misdæde swa ure scriftas us tæcon 
331.22.142: and uton biddan urne drihten for his myclan mildheortnesse and for ealra his halgena lufon and geearnunga þæt he gemiltsige us synnfullum and ure mod to his willan gestrangie and us on þisre worulde to his willan gehealde and æfter þissere worulde reste forgyfe and us næfre of ðissere worulde ne forlæte ær we þurh his myclan mildheortnesse forgyfennesse habban ealles þæs þe we æfre ongean his mæran willan geworhton on worde oððe on weorce oððe on urum þystrum geðance 

331.22.143: heofonan heahcyning and ealles middaneardes alysend gemiltsa us synfullum swa swa ðin mære and milda wylla sy 
331.22.144: and geunne us þæt we moton geearnian mid fæstum geleafan and mid fæstenum and mid ælmesdædum and mid oðrum godum weorcum þæt we moton becuman to þære ecan reste 
331.22.145: ðær is ece leoht buton þystrum 
331.22.146: nis ðær adles granung ac þær is geogoð butan ylde 
331.22.147: þær is ece lif butan ateorunge and ece gefea butan ælcum ende 
331.22.148: ne bið þær unrotnes æfter gefean ac þær ðurhwunað aa seo ece bliss 
331.22.149: ne byð þær hungor ne þurst ne ænig gewinn ac þær byð seo ece rest 
331.22.150: and haligra symbelnys þær þurhwunað a butan ende 

331.22.151: uton we nu hine urne drihten mid eallum mægne and mægne and mid eallum mode lufian 
331.22.152: þonne gearað he us æt þam dome 
331.22.153: si him wuldor and lof a butan ende on ecnysse amen 

