to folce 

49B.9.1: leofan men uton don eac swa us þearf is beon geornfulle ure agenre þearfe geswican ure sinna and forbugan ælc unriht and gebugan georne to rihte 
49B.9.2: and uton understandan þæt nis nan rihtra dom þonne ure ælc oðrum beode þæt we willan þæt man us beode 
49B.9.3: and uton geþencan þæt we habbað ænne heofonlicne fæder and þæt we sindon þurh cristendom ealle gebroðra 
49B.9.4: þi ne misbeode cristenra manna ænig oðrum ealles to swiðe 
49B.9.5: forðam eal þæt ænig man oðrum her on unriht to hearme gedeð wordes oððe weorces eal hit sceal eft mænigfealdlice derian him silfum buton he hit ær gebete 
49B.9.6: ac uton gladian georne god ælmihtigne habban us soðe sibbe and some gemæne and wiðstandan deofles larum eallum mægne 
49B.9.7: and don a to gode þone dæl þe we magon geearnian us mid þam ece blisse 
49B.9.8: uton giman þæt we urne cristendom clænlice gehealdan and awurpan ælcne hæþendom 
49B.9.9: and habban rihtne geleafan and lufian ciricsocne dæges and nihtes oft and gelome 
49B.9.10: and libban þam life þe crist us gewisige and að and wed and word and weorc wærlice healdan 
49B.9.11: freolstida and fæstentida rihtlice understandan and ure ælmessan geornlice dælan 
49B.9.12: and gelæstan bliðum mode gode þa gerihta þe him to gebirian 
49B.9.13: þæt is se teoða dæl ealra þara þinga þe he us on þisum lænan life toforlæten hæfð and ure frumgripan gangendes and weaxendes 
49B.9.14: and geearnian us mid þam litlum micele mare us silfum to þearfe 
49B.9.15: þonne is þartoeacan git to understandenne þæt we eac eadmodlice eal gelæstan on geargerihtum þæt ure yldran hwilum ær gode behetan 
49B.9.16: þæt is sulhælmessan and rompænegas and ciricsceattas and leohtgescota 
49B.9.17: and se þe þæt deð þæt ic ymbe sprece he deð him silfum micele þearfe 
49B.9.18: and þæt is witodlice ful soð gelife se þe wille 
49B.9.19: an tima cymð ure æghwilcum þæt us wære leofre þonne eal þæt we on worlde wiðæftan us læfað þar we aa worhton þa hwile þe we mihton georne þæt gode licode 
49B.9.20: ac þonne we sculon habban andfeald lean ðæs þe we on life ær geworhton 
49B.9.21: wa þam þonne þe ær geearnode hellewite 
49B.9.22: þar is ece brine grimme gemænged and þar is ece grire 
49B.9.23: and þar is ece ece and þar is sorgung and sargung and a singal heof 
49B.9.24: and þar is wanung and granung 
49B.9.25: and þar is yrmða gehwilc and ealra deofla geþringc 
49B.9.26: wa þam þe þar sceal wunian on wite 
49B.9.27: betere him wære þæt he man nære æfre geworden þonne he gewurde 
49B.9.28: and nis se man on life þe areccan mæge ealle þa yrmða þe gebidan sceal se þe on þa witu ealles bereoseð 
49B.9.29: and hit is ealles þe wyrse ðe his ænig ende ne cymð æfre to worlde 
49B.9.30: ðyder sculon manslagan and þider sculon mansworan 
49B.9.31: þider sculon æwbrecan and þa fulan forlegenan 
49B.9.32: þider sculon wiccan and bearnmirðran 
49B.9.33: þider sculon þeofas and þeodscaðan riperas and reaferas 
49B.9.34: and radost to secganne ealle þa manfullan þe god græmiað buton hi geswican and þe deoppor gebetan 
49B.9.35: for godes lufan we biddað manna gehwilcne þæt he beþence georne hine silfne 
49B.9.36: uton gecirran georne fram sinnum and god biddan inweardre heortan þæt he us gebeorge wið ðone egsan 
49B.9.37: uton forfleon geornlice man and morð and manslihtas stala and strutunga and searacræftas 
49B.9.38: and uton scyldan wið forliger and wið æghwilce filðe 
49B.9.39: and uton lufian riht georne and ælc unriht ascunian 
49B.9.40: uton andettan ure sinna þa hwile þe we magan and moton 
49B.9.41: and betan and a geswican and don to gode swa micel swa we mæst magon 
49B.9.42: þonne gebeorge we us silfum wið ece wite and geearniað us ece rice 
49B.9.43: uton don eac swa we git læran willað beon urum hlaforde a holde and getrywe and eallum mihtum heora wurðscipe aræran and heora willan rihtlice wyrcan 
49B.9.44: forðam þam bið witodlice god hold ðe bið his hlaforde rihtlice hold 
49B.9.45: and eac ah hlaforda gehwilc swiðe micele þearfe þæt he his men rihtlice healde 
49B.9.46: and we lærað and beodað þæt godes þeowas þe for urne cynehlaford and for eal cristen folc þingian sculon and be goddra manna ælmessan libbað þæt hi þæs georne earnian libban heora lif swa swa heom bec wisiað and heora ealdras heom tæcan and began heora þeowdom georne 
49B.9.47: þonne magon hi ægðer ge heom silfum wel fremian ge eallum cristenum folce 
49B.9.48: and we beodað þæt ælc cild sy binnon þrittigum nihtum gefullod 
49B.9.49: gif hit þonne dead wurðe buton fulluhte and hit on preoste gelang sy þonne þolige he his hades and dædbete georne 
49B.9.50: gif hit þonne þurh maga gimelist wyrðe þonne wite se þe hit on gelang sy gif he his silfes recce þæt he swiðe deope gebete swa biscop him tæce 
49B.9.51: eac we beodað þæt man ænig ne læte unbiscopod to lange 
49B.9.52: and witon ða þe cildes onfon þæt hi hit on rihtan geleafan gebringan and on godan þeawan and on þearflican dædan 
49B.9.53: and a forð on hit wisian to ðam þe gode licige and his silfes þearf sy 
49B.9.54: and tæcan him paternoster and credon 
49B.9.55: þonne beoð hi rihtlice ealswa hi genamode beoð godfæderas gif hi heora godbearn gode gestrynað 

