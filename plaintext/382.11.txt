on þa halga þunresdei 

382.11.1: men þa leofestan magon we nu hwylcumhwego wordum secgan be þære arwyrþnesse þisse halgan tide and þysses halgan dæges þe we nu on andweardnesse weorþiað 
382.11.2: wæs on þyssum dæge þæt ure drihten hælend crist þa menniscan gecynd þe he genam to his godcundnesse ahafen him sylfum ofor heofonas and ofor ealle engla þreatas he eft to þæm fæderlican setle eode þonon he næfre onweg ne gewat þurh his þa ecean godcundnesse 
382.11.3: þonne gehyrdon we ær on þas halgan tide secgan be þære halgan þrowunga ures drihtenes and eac be his þære wuldorlican æriste seo eft on þæm þriddan dæge geworden wæs 
382.11.4: þonne sceolon we nu hwylcumhwego wordum secggan be þisse halgan drihtenlican upastigennesse þe we nu on andweardnesse weorþiað 
382.11.5: sagað sanctus lucas se godspellere þissum wordum be þon and þus cwyþ 
382.11.6: igitur qui conuenerant usque ad israhel 
382.11.7: þa halwendan men cwædon et þa geleafsuman þa þe to urum drihtne coman þa he to heofonum astigan wolde frunan hine et ahsodon 
382.11.8: et þus cwædon drihten wilt þu nu on þas tid gesettan israhela folca rice 
382.11.9: he þa drihten crist ær his þam halgum æteowde æfter his æriste and him spræc to and sægde ymb godes rice and him þæs halgan gastes cyme toweardne gehet 
382.11.10: ac næron hie þa gyt þa halgan mid þon godcundan gaste swa getrymede swa hie sona emb ten niht wæron ah hie tealdon þætte israhela rice sceolde þa sona æfter cristes þrowunga beon her on eorþan mycel and lang and gebletsod weorþan 
382.11.11: ahsodan þa forþon hweðer he wolde þæt rice sona her on eorþan gesettan þe þonne þisse worlde ende on domesdæge 
382.11.12: frunan maran þinges þonne ænges mannes gemet wære her on eorðan þæt hit witan mihte 
382.11.13: þa andswarede he drihten and him cyþde and þus cwæþ 
382.11.14: non est uestrum usque ad potestatem 
382.11.15: nis þæt eower he cwæþ þæt ge witan þa þrage et þa tide þa þe fæder gesette on his mihte 
382.11.16: we leorniaþ þæt seo tid sie to þæs degol þæt nære næfre nænig to þæs halig mon on þissum middangearde ne furþum nænig on heofenum þe þæt æfre wiste hwonne he ure drihten þisse worlde ende gesettan wolde on domesdæg buton him drihtne anum 
382.11.17: we witon þonne hweþre þæt hit nis no feor to þon 
382.11.18: forþon þe ealle þa tacno and þa forebeacno þa þe her ure drihten ær toweard sægde þæt ær domesdæge geweorþan sceoldan ealle þa syndon agangen buton þæm anum þæt se awerigda cuma antecrist nu get hider on middangeard ne com 
382.11.19: nis þæt þonne feor to þon þæt þæt eac geweorþan sceal 
382.11.20: forþon þes middangeard nede on ðas eldo endian sceal þe nu andweard is 
382.11.21: forþon fife þara syndon agangen on þisse eldo þonne sceal þes middangeard endian 
382.11.22: and þisse is þonne se mæsta dæl agangen efne nigon hund wintra and lxxi on þysse geare 
382.11.23: ne wæron þas ealle gelice lange ac on þyssum wæs þreo þusend wintra on sumre læsse on sumere eft mare 
382.11.24: nis forþon nænig mon þe þæt an wite hu lange he ure drihten þas gedon wille hwæþer þis þusend sceole beon scyrtre ofer þæt þe lengre 
382.11.25: þæt is þonne æghwylcum men swiþe uncuþ buton urum drihtne anum 
382.11.26: þa he þa ure drihten his þæm halgum sægde þæt þæt heora gemet nære þæt hie þæt wiston hwonne he ðisse worlde ende gesettan wolde þa cwæþ he to him 
382.11.27: sed accipietis uirtutem superuenientes spiritus sancti in uos 
382.11.28: ac ge onfoþ þæm mægene halges gastes se cymeþ ofor eow 
382.11.29: hwæt we witon and leorniaþ þæt he þe teoþan dæge him þone halgan gast onsende of heofonum þe hie syþþan mid getremede wæron on þas halgan tide þe nu þys uferan sunnandæge bið 
382.11.30: and hie seoþþan ealle worlde wean and ealle þreatas oforhogodan and him nowiht fore ne ondredon 
382.11.31: forþon þe hie mid þon egsan and þære lufan þæs ælmihtigan drihtnes innan þurh þæs halgan gastes onbryrdnesse to þon swiþe onbryrde wæron þæt hie ealle worldlice tintrega and ealle lichomlicu sar oforhogodan 
382.11.32: heora modes heanesse ealle eorþcyningas ofercum mihton 
382.11.33: þa cwæþ he et eritis mihi testes in hierusalem et omni iudea et samaria et usque ad ultimum terre 
382.11.34: he cwæþ and ge beoþ mine gewitan in hierusalem and on eallum iudea and samaria and æt þam ytmestan eorþan gemærum 
382.11.35: hwæs sceoldan hie þa halgan urum drihtne gewitan beon buton þæt hie þæt sceoldan mancynne cyþan and secggean geond þysne middangeard ærest þæt he ure drihten þæt gefylde þæt he þurh his þa halgan toweardnesse gehet and sægde mancynne to frofre þæt he sylfa us hider on middangeard gesecean wolde mid lufan and mid eaþmodnesse on menniscne lichoman and eac þa his lare and his word þe hie æt his sylfes muþe gehyrdon þa hie sceoldan mannum secgan 
382.11.36: and þa bysena þe hie æt his dædum gesawon þa hie sceoldan eac mannum cyþan and his þa halgan þrowunga and eft his þa wuldorlican æriste þy drihtenlican dæge and þa halgan upastigenesse on heofenas seo on þissum halgan dæge geworden wæs 
382.11.37: þæt hie ealle heora sylfra eagon oforsegon and heora earon gehyrdon þyses ealles hie sceoldan drihtne gewita beon and þæt hie ealle sceoldan geond þysne middangeard mancynne bodian and secgan 
382.11.38: swa þæt cuþ gewearþ þæt hie þæt seoþþan gedydon unagæledlice 
382.11.39: swa we leorniaþ þæt sona æfter þon þe drihten on heofenas astag and hie mid halgan gaste getrymede wæron þa wæs æfter þon þæt hie þysne middangeard on twelf tanum tohluton and æghwylc anra heora in þæm dæle þe he mid tan geeode þæt he þurh godes gife manige þeode urum drihtne þurh his lare gestreonde 
382.11.40: hec cum dixisset usque ad eorum et cetera 
382.11.41: nalas þæt wolcn þær þy forþ com þe ure drihten þæs wolcnes fultomes þearfe hæfde æt þære upastignesse oþþe þæt wolcn hiene up ahofe ah he þæt wolcn him beforan nam swa he ealle gesceafta on his handa hafað and ealle þurh his godcunde meht and þurh his ecean snyttro æfter his willan receþ and stihtaþ 
382.11.42: and he mid þy tacne swa on þæm wolcne from heora gesihþe gewat and in heofenas astag þæt he þonne swa wile on domesdæg eft on þysne middangeard cuman in wolcne and mid engla þrymme 
382.11.43: and he þonne wile eallum wisfæstum gesceaftum ecndom gesetton 
382.11.44: cumque intuerentur usque albis 
382.11.45: þa hie þa in þone heofon locodan æfter him and hie drihten gesawon upastigendne þa stodan him twegen weras big on hwitum hræglum þæt wæron drihtnes englas 
382.11.46: þa hwitan hrægl þara engla getacniaþ þone gefean engla and manna þe þa geworden wæs 
382.11.47: forþon þær þæt æfre wære þæt englas on heofenum maran gefean and maran blisse hæfdon þonne hie ealne weg ær hæfdon þonne wære þæt on þas halgan tid geworden þa hie þone heora scyppend gesegon and þone soþan cyning ælmihtigne god ealra gesceafta mid þære menniscan gecynd to þæm fæderlican setle ahafenne þonon he næfre ne gewat þurh his þa ecean godcundnesse 
382.11.48: and him þa wæs eac heora gefea and heora blis geeced þa hie wiston þæt heora eþel þær on heofenum sceolde eft gebuen and geseted weorþan mid halgum sawlum and þa halgan setl eft gefylde mid þære menniscan gecynde þe deofol ær for his oforhygdum of aworpen wæs 
382.11.49: hwæt we witon þæt æghwylcum men biþ leofre swa he hæbbe holdra freonda ma 
382.11.50: ond nu þeos halige tid englum þus healice to gefean and to blisse wearþ hwæt þonne huru eallunga seo mennisce gecynd þæs mæg mid rihte þæm scyppende lof and wuldor secgean þara ara and þara weorþmenda þe he se ælmihtiga drihten in þas tid mancynne forgeaf 
382.11.51: forþon se hindsið mancynnes and þæt heaflice gewrit þæt wearð þys dæge fordilegod and se sarlica cwide eft oncerred þe ure drihten ær þurh eornesse to þæm ærestan men cwæþ 
382.11.52: terra es et in terram ibis 
382.11.53: þu eart eorþe he cwæþ and þu scealt on eorþan gangan and eft to eorðan weorðan 
382.11.54: on þa ilcan menniscan gecynd þe he þæt ær þurh eornesse swa to cwæþ þa ilcan he ure drihten on þas halgan tid on him sylfum ahof ofer heofonas and ofer ealle engla þreatas 
382.11.55: hu mihte æfre englum mara gefea and geofu and blis geweorþan oþþe mannum mara weorðmynd þonne him on þyssum dæge gewearþ 
382.11.56: þæs we sceolan nu simle unablinnendlice mid ealre heortan meagolmodnesse urum drihtne þanc secgan 
382.11.57: þa hy þa up on þone heofon æfter urum drihtne locodan swa ic ær sægde þa cwædon þa englas to him þe þær on hwitum hræglum æteawdon 
382.11.58: uiri galilei usque ad celum 
382.11.59: ge galileiscan weras cwædon hie forþon þe hie wæron of galileam þæm lande hwæt stondaþ ge her and þyses wundriað and up on þysne heofon lociaþ 
382.11.60: þes hælend þe nu up on þysne heofon from eow astag oþþe ahafen wæs he eft cymeþ on domesdæg to þæm gemete þe ge hiene nu gesawon on heofen astigendne 
382.11.61: swa he ure drihten eft cymeþ on domesdæg in wolcne and in þæm ilcan lichoman þe he nu on heofonas astag 
382.11.62: ah þonne hwæþere he wile cuman mid mycle maran egsan 
382.11.63: forþon þe se ilca drihten þe us nu ær mid ealre eaþmodnesse hider on middangeard gesohte in menniscum lichoman and he ealle eaþmodnesse and eal geþyld and ealle mildheortnesse wiþ mancynn gecyþde se ilca us þonne wile nu hwonne eft on þa nehstan tid þisse worlde on domesdæg mid eallum egesan gesecean and þonne æghwylcum anum men gyldan and leanigean æfter his sylfes weorcum and dædum 
382.11.64: and he wile his þa halgan and þa gecorenan mid him gelædan on his þæt heofonlice rice 
382.11.65: swa he wile þonne eac ealle deofles men þe nu ær her on worlde synt and mandæda fremedon þa he wile ealle for heora gewyrhtum mid deoflum on ece fyr sendan 
382.11.66: ah wuton we þæt nu geornlice gemunan þa hwile þe we magon and motan 
382.11.67: uton betan þa geworhtan synna and ælmihtigne drihten georne biddan þæt he us gescylde wið þa toweardan 
382.11.68: and uton we symle þæs dæges fyrhto and egsan on ure mod settan 
382.11.69: uton gemunan hu uncuþ bið æghwylcum anum men his lifes tid æghweþer ge ricum ge heanum ge geongum ge ealdum hwilce hwile hine wille drihten her on worlde lætan 
382.11.70: beon geseo we þæt oft swiþe manegum men færlice gelimpeþ þæt he hine wið þas world gedæleþ 
382.11.71: forþon us is mycel ðearf þæt we simle teolian on ælce tid þæt we syn gearwe þonne ure drihten ure hwylces neosian wille 
382.11.72: swylce eac we leorniaþ men þa leofestan þæt þa men secgaþ þa þe þyder ferdon and eft hider coman þæt seo stow þe drihten lichomlice nehst on stod her on middangearde ær þon þe he þurh his mennisce gecynd in heofenas astige þæt seo is nu get æt þysne andweardan dæg mid manegum godcundum wuldrum swiþe healice geweorþod for manna eagum 
382.11.73: þonne leorniaþ we þæt seo stow is on oliuetes dune ufeweardre 
382.11.74: þonne is þær swiðe mycel cyrice and þrymlic ymb þa stowe utan getimbred 
382.11.75: and is sin hwyrfel on wilewisan geworht swa fægre and swa weorþlice swa hit men on eorþan fægrost and weorþlicost beon geþencean meahton 
382.11.76: þonne synd þær þry porticas emb þa ciricean utan geworhte and þa ealle swiþe fægere ufan oferworhte and oferhryfde 
382.11.77: seo myccle cirice þonne seo þe þær on middum stondeþ seo is ufan open and unoferhrefed forþon he ure drihten wolde þæt þa men þe þyder mid geleafan coman and þa halgan stowe sohton þæt heora eagum aa se weg wære up to heofenum cuþ to locienne þider hie witon þæt he drihten mid lichoman astag 
382.11.78: and þeah þe þæt hus ufan open sy sylf and unoferhrefed swa ic ær sægde hweþre hit biþ a þurh godes gife ufan wiþ æghwylc ungewidro gescylded þæt þær næfre nænig dæl regnes ne ungewidres in cuman ne mæg 
382.11.79: and seoþþan þis hus oþþe seo stow þær getimbred wæs þæt seoþþan næfre nænig man þa læstas sylfe ufan oferwyrcean ne mihte ne mid golde ne mid seolfre ne mid nænigre worldfrætwunga 
382.11.80: ac swa hwæt swa þær man on alegde þonne wearp seo eorþe hit sona sylf up of hire to þæs mannes andwleotan and nænige hwile on hire habban wolde 
382.11.81: ne hio ænigre worldlicre frætwednesse onfon wolde seoþþan hire þa halgan fet ures drihtnes on stodan 
382.11.82: þonne is þær on þære myclan ciricean geworht emb þa lastas utan hwene widdre þonne bydenfæt up oþ mannes breost heah 
382.11.83: wæs þæt æreste of grenum are geworht 
382.11.84: nu hit is mid golde and mid seolfre gefrætwod 
382.11.85: is þonne on westan medmycel duru þæt mannes heafod ge þa sculdro magan in þæt man mæg to þæm lastum onhnigan and þa cyssan and manige men þær þa moldan neomaþ on þæm lastum þe þæt begytan magan þæt hie hit don motan and him to reliquium habban and monige adle and untrumnesse þurh þæt beoð gehælde þonne man þa moldan todeþ 
382.11.86: and þonne is þæt eac ealles wundorlicost þæt man dæghwamlice þa moldan nimeþ on þæm lastum and men wide geond eorþan lædaþ to reliquium swa ic ær sægde and næfre man þære moldan to þæs feale ne nimeþ ne to þæs oft þæt mon æfre þurh þæt mæge a þy maran dæl on þæm stoplum gewercean oþþe þæt þa lastas on oþerne mægwlite oncyrran ah hie a swa onwalge beoþ and on þære ilcan onsyne þe hie þær on forman on þa eorþan bestapene wæron 
382.11.87: forlet he ure drihten his þa halgan fet þær on þa eorþan besincan mannum to ecre gemynde þa he æfter his þære halgan þrowunga his þa menniscan gecynd on heofenas lædon wolde þonon he næfre onweg gewiten næs þurh his þa ecan godcundnesse 
382.11.88: and swa nu get on þære eorþan þa stoplas on aþrycte syndon oþ þysne andweardan dæg þurh þa heora onwalhnesse and þurh manigfeald wundor þæs scyppendes swa cuþlice gecyþed is 
382.11.89: þonne hangaþ þær eac bufan þæm lastum geregnod swiþe mycel leohtfæt þæt man simle mid ele fylleþ swa oft swa his þearf bið and bið a dæges and nihtes byrnende for þara swa þa weorþunga 
382.11.90: swylce eac syndon on þære myclan cirican þe ymb þa stowe utan geworht is ehta eagþyrelu swiþe mycele of glæse geworht and æt æghwylcum anum þara hongaþ leohtfæt and þa beoð simle mid ele gefylde and æghwylce niht byrnaþ 
382.11.91: and to þon leohte and beorhte scinaþ ælce niht þurh þa eagþyrelo swa swa eles gecynd bið þæt he beorhtor scineþ þonne wex on sceafte 
382.11.92: and næs na þæt an þæt þæt leoht þa dune ane oferscineþ þe seo cirice on getimbred is ac eac swylce gerusalem þa burh seo is west þonon from þære stowe on anre mile þæt mon æghwylce niht mæg of æghwylcum dæle þære burge þæt leoht geseon scinan of þære halgan stowe 
382.11.93: and þæt oft gita manegum mannum gelimpeþ þonne hie þæt leoht geseoþ on niht scinan swa beorhte þæt heora heortan beoð þurh þæt innan gemanode and þurh godes gife and hie heora sylfra lif þe gearor ongeotaþ 
382.11.94: and hie eft færinga þe maran hreowe doþ heora synna þonne hie gemunaþ þa mycclan eaþmodnesse and hu luflice he us ærest gesohte hider on middangeard on menniscne lichoman of his þæm hean heofonlican setle and hu eaþmod he for mannum wæs lichomlice 
382.11.95: and þæt ealra mæst wæs þæt he for ealles mancynnes hæle mid his sylfes willan deaþ geþrowode þeah his þære ecean godcundnesse nænig man sceþþan ne mihte þæt þe þonne wæs efne xxxiii wintra and þæs feorþan dæl þæt he her on worlde mancynne þurh his lare eces lifes wegas sægde and tacnode 
382.11.96: and hu he eft þy þriddan dæge of deaþe aras and þæt he on þære stowe nehst lichomlice onstod her on eorþan ær þon þe he þa menniscan gecynd upon heofenas gelædde 
382.11.97: þonne hie þæt eall gemunan and þurh þæt leoht gemanode beoþ þe hie of þære halgan stowe scinan geseoþ and oft a manige men þurh þæt to soþre bote gecyrraþ and gode and medeme for gode geweorþaþ ge efne eac manige hæþne men ungeleafsume oft þurh þæt to godes geleafan gecyrraþ þe hie geseoð hu god þa stowe weorþaþ 
382.11.98: and þæt is þonne geare to witenne þonne god heora heortan swa innan manaþ þæt he him þonne wille milde geweorðan and him heora synna forlætnesse syllan and heora bena gehyran 
382.11.99: ond nu men þa leofestan þeah þe we nu þær andwearde ne syn æt þære halgan stowe þe ic nu sægde þehhweþre we magon on þyssum stowum þe we nu on syndon gode and medeme weorþan for urum drihtne gif we nu soþ and riht on urum life don willaþ 
382.11.100: forþon æghwylc man sy þær eorðan þær he sy þurh gode dæda gode lician sceal and ælc man sceal his godan dæda ahebban gif he sceal god and medeme weorþan 
382.11.101: ac uton teolian þæt us þas tida idle ne gewitan þe he ure drihten us to bote and to clænsunga urra dæda forgifen hafaþ 
382.11.102: uton beon ælmesgeorne and areddæde wið earme men and eaþmode us betweonan and godes ege and his lufe fæstlice on urum heortum and on ure þara nehstena healdan 
382.11.103: and teolian we þonne þeos halige tid eft cume embe twelf monaþ se þe lifge þæt he betre sy þonne he nu is þurh godes fultum þe lyfað and rixað a butan ende 

