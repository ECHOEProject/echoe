to eallan folke 

186.19b.1: leofan menn for ure ealre þearfe and for ure ealre neode crist com on þis lif 
186.19b.2: ær þam timan næs ænig man on worulde swa mære þæt he on on ne scolde to helle faran swa he heonan ferde of þisan life 
186.19b.3: swa forþ ahte deofol geweald ealles mannkinnes eal for uran yldræna gewyrhton 
186.19b.4: ac micel geþalode cryst þurh his micelan mildheortnesse for ure ealræ þearfe þa he let hine sylfne bindan and swingan and on rode ahon and him æiþer þurhdrifan mid isenum næglan ge fet ge handa and hine swa to deaþe gecwellan 
186.19b.5: ah he geswutelode swaþeah on þam þriddan dæge þa he of deaþe aras þæt he æiþer hæfþ geweald ge lifes ge deaþes 

186.19b.6: leofan men hwa meg æfre oþran furþor freondscype gekyþan þonne he his agen feorh gesylle and þurh þæt his freond wiþ deaþ ahredde 
186.19b.7: ealle we sceoldan forwyrþan ecan deaþe nære þæt crist for us deaþ þrowode 
186.19b.8: ah he gebohte us þa ealle mid his deorwyrþan blode of hellewite and hafaþ nu þurh his gife manna gehwylc gif he gegearnian wyle heofonan rice 
186.19b.9: þonne na þince us æfre to micel ah a us mæig to lytel þæt we godes þancas to gode gedon 
186.19b.10: forþam ne cunna we him næfre geleanian ealle þa þincg þe he us gedon hæfþ and dæighwamlice git deþ and gyt don wile þar we best beþurfan gif we sylfe þæs gegearnian willað 
186.19b.11: ah uton don swa we micele þearfe agon geswican ura synna forbugon ælc unriht and gebugon georne to rihte 
186.19b.12: and uton understandan þæt nis nan rihtre dom þonne ure ælc oþran gebeode þæt we willan þæt mann us gebeode 
186.19b.13: and uton geþencan þæt we habbaþ ealle ænne heofenlicne fæder and þæt we þurh cristendom sindon ealle gebroþra 
186.19b.14: þi na misbeode cristenra manna ænig oþrum ealles to swyþe 
186.19b.15: forþam eal þæt ænig man oþrum her on rihte to hearme deþ wordes oþþe dæda eall hit sceal eft manigfealdlice derian him sylfan buton he hit ær gebete 
186.19b.16: ah uton gladian georne god ælmihtigne and habban us soþe sibbe and some gemæne and wiþstandan deofles lare ealle gemæne 
186.19b.17: and don to gode þone dæl þe we magan þonne beorge we us sylfum wiþ ece wite and gegearniaþ us heofonrice 
186.19b.18: uton giman þæt we urne cristendom clænlice healdan and awurpan ælcne hæþendom 
186.19b.19: and hæbbe rihtne geleafan and lufian cyricsocne dæges and nihtes 
186.19b.20: and libban þam life þe scrift us wissaþ and a aþ and wed word and weorc wærlice heoldon 
186.19b.21: frolstida and fæstentida rihtlice understandan and ure ælmissan ieornlice dælan 
186.19b.22: and gelæstan bliþan mode gode þa gerihta þe him to gebirian and ure frumgripan gangendes and wexendes 
186.19b.23: and gegearnian us mid þam lytlan ece blisse 
186.19b.24: and uton gyman eac þæt we gelæstan þæt ure yldran hwilan ær gode behetan 
186.19b.25: þæt is suluhælmessan and rompenegas cyricsceattas and leohtgesceota 
186.19b.26: and se þe deþ þæt ic eme spece he deþ him sylfan micele þearfe 
186.19b.27: and þæt is gewitodlice ful soþ gelyfe se þe wille 
186.19b.28: an tima cymþ uran æighwilcan þæt us wære leofre þonne eall þæt we on wurulde æfter us læfaþ þæt we a worhton godes willan georne þa hwile þe we mihton 
186.19b.29: ah þonne we sceolan soðlice habban anfeald lean þæs þe we on life ær geworhtan 
186.19b.30: wa þam þonne þæs þe he æfre geboren wearþ þe ær gegearnode hellewite 
186.19b.31: þar is ece bryne grimme gemenged and ece gryre 
186.19b.32: and þar is ece and ece and þar is sorgung and saruncg and þar is singal heofuncg 
186.19b.33: and þar is wanuncg and granuncg 
186.19b.34: and yrmþa gehwylc and ealra þara fulra gasta geþrincg 
186.19b.35: þar is geomerung and wædluncg and a singal þoteruncg 
186.19b.36: wa þam þe þær scel wunian on wite 
186.19b.37: betere him wære þæt he næfre mann geboren nære þanne he gewurde se þe on þa wita ealles gehreoseþ 
186.19b.38: and hit is ealles þe wyrse þe his ende ne cymþ æfre ma to worulde 
186.19b.39: þyder sceolan manslagan and þyder sceolan manswican 
186.19b.40: and þa heora hlaford beswicaþ on ealles folces neode and hine forlætaþ his feondan to handa þonne him mæst neod biþ 
186.19b.41: and þyder sceolan eawbrecan and þa fulan forlegenan 
186.19b.42: and þyder sceolan þeafas and þeodscaþan 
186.19b.43: and raþost to secgenne ealle þa manfullan þe god gremiaþ her on life buton hi geswicon and þe deopper gebetan 
186.19b.44: for godes lufon we biddaþ manna gehwylcne þæt he beþence iorne hine sylfne ær to late 
186.19b.45: uton gecyrran georne fram sinnan and god biddan mid inweardere heortan þæt he us gebeorge wiþ þone egesan hellewites broga 
186.19b.46: uton forfleon geornlice man and morþor and manslihtas stala and leasuncga and sarocræftas 
186.19b.47: and uton us scyldan wiþ forliger and wiþ ælce fylþe 
186.19b.48: and uton lufian riht georne and ælc unriht ascunian 
186.19b.49: uton andettan ure sinna þa hwile þe we magon and motan 
186.19b.50: and betan and a geswican 
186.19b.51: þonne beorge we us sylfan wiþ ece wite and gegearniaþ us heofonan rice 
186.19b.52: uton don git swa we git læran willaþ beon uran kinehlaforde hold and getriwe and eallan mihte his wyrþscype up aræran 
186.19b.53: forþam þam biþ gewitodlice god hold þe biþ rihtlice his hlaforde hold 
186.19b.54: and ah hlaforda gehwylc swiþe micele þearfe þæt he his men rihtlice healde þæt he na gebeode heom unriht to micel 
186.19b.55: and we beodaþ and læraþ þæt godes þeowas þe for urne kinehlaford and for eal cristenan folce þingian sceolan and be goddera manna ælmessan libbaþ þæt hi þæs georne iearnian libban heora lif swa swa heom heora bec wissian and heora ealdras heom tæcan and bigan heora þeowdom swyþe iorne 
186.19b.56: þonne magon hi æiþer ge heom sylfan wel fremian and eallum cristenum folce 
186.19b.57: eac we beodaþ þæt ælc cild sig binnan þritigum nihtum gefullod 
186.19b.58: and gif hit þonne dead wirþe buton fulluhte and hit on preoste gelancg si þonne þolie his hades and dædbete iorne 
186.19b.59: gif hit þonne þurh maga iymeleaste gewyrþe þonne wite se þe on hit gelang sig þæt he swyþe deope bete swa bisceop him tæce gif he his sylfes recce 
186.19b.60: eac we beodaþ þæt me ænig man na læte unbisceop to lange 
186.19b.61: and witan þa þa cildes onfoþ þæt hi hit on rihtan geleafan bringan and on godan dædan and on þearflicum dædan 
186.19b.62: and tæcan heom paternoster and credo in deum 
186.19b.63: and a forþ hit wenian to þam þe him þearflic sig 
186.19b.64: þonne beoþ hi rihtlice genamode godfæderas gif hig heora godbern gode gestrynaþ 
186.19b.65: hali drihten gemilsie us eallum 

