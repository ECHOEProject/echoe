de fide catholica 

68.7.1: leofan men doð swa eow micel þearf is 
68.7.2: understandað þæt ælc cristenman ah micle þearfe þæt he his cristendomes gescead wite and þæt he cunne rihtne geleafan rihtlice understandan 
68.7.3: wac bið þæt geþanc on cristenum men gif he ne can understandan þurh rihtne geleafan ðone þe hine gescop and geworhte 
68.7.4: and gif he nele geleornian þæt he cunne þæt ælc cristenman huru cunnan sceal paternoster and credan 
68.7.5: forðam mid þam oðrum sceal ælc cristenman hine to gode gebiddan and mid þam oðrum geswutelian rihtne geleafan 

68.7.6: crist sylf sang paternoster ærest and þæt gebed his leorningcnihtum tæhte and on ðam godcundan gebede synd seofan gebedu 
68.7.7: mid þam se ðe hit inweardlice gesingð geærendað to gode sylfum ymbe æfre ælce neode þe man beþearf aðor oððon for ðysum life oððon for ðam toweardan 
68.7.8: ac hu mæg þonne æfre ænig man hine inweardlice to gode  gebiddan buton he inweardlice on god hæbbe rihtne geleafan 
68.7.9: ures drihtnes agene leorningcnihtas ær hy toferdon ealswa heom beboden wæs cristendom to bodianne hy geswuteloden rihtne geleafan and sungon credo in deum for trymmincge and for myngunge þæs soðan geleafan 
68.7.10: ðæne mot ælc þara rihtlice cunnan and anrædlice healdan þe geearnian wile ece myrhðe æt þam soðan gode þe leofað and rixað a butan ende 

68.7.11: leofan men understandað swyðe georne þæt ge æfre habban rihtne geleafan on ænne ælmihtigne god 
68.7.12: an is ece godfæder ælmihtig þe gescop heofenas and eorðan and ealle gesceafta 
68.7.13: on þæne we gelyfað and on his sunu urne drihten crist and on þone halgan gast 
68.7.14: þæt is eall an soð god fæder and sunu and halig gast 
68.7.15: ealle þa þry naman befehð an godcund miht and is untodæled an ece god wealdend and wyrhta ealra gesceafta 
68.7.16: eac we gelefað and georne witan þæt crist godes sunu is ægðer ge soð god on godcundnesse ge eac soð man þurh þa menniscnesse þe he underfeng þurh his modor sancta marian for ealles mancynnes neode and for ealles middaneardes alysednesse 

68.7.17: eall mancyn wæs þurh deofles lare ær þam beswicen and forworht into hellewite 
68.7.18: ac god ælmihtig þurh his mildheortnesse þa þa he wolde mancyn of deofles gewealde ahreddan þa sende he his heahengel gabriel to ðam mæran mædene sancta marian 
68.7.19: and he hire gecydde þæt heo sceolde geberan godes sunu 
68.7.20: and sona swa he þæt word gecwæð and heo hit mid geleafan underfeng þa wearð heo þurh haligne gast on innoðe geeacnod 
68.7.21: and mid þam cilde wearð sona and þæt gebær þa hit þæs tima wæs eallum middanearde to soðan helpe 
68.7.22: hit weox þa syððan and þeah on menniscnesse swa his sylfes willa wæs oð se tima com þæt he furðor openlice cydde þurh þa wundra þe he worhte þæt he wæs soðlice godes sylfes sunu 

68.7.23: hit is on hrædincge earfoðrecce hwæt he gesawenlicra wundra geworhte ær þæt mæste gewurde 
68.7.24: he hælde blinde and deafe and dumbe and mislice gebrocode and arærde mænigne man of deaðe 
68.7.25: and æt nextan let on him sylfum þæt mæste wundor gewurðan 
68.7.26: þæt is þæt he geþafode swa he sylf wolde þæt hine man to deaðe forrædde 
68.7.27: hine man band and hine man swang and æt nextan on rode aheng and him ægðer þurhdraf mid isenum næglum ge fet ge handa 
68.7.28: and swa þa iudeas þurh deofles lare þa menniscnesse to deaðe acoman 
68.7.29: and hine man syððan on eorðan bebyrigde 
68.7.30: hu mihte æfre mare wundor gewyrðan þonne þæt wæs þæt se ðe ah geweald heofena and eorðan and ealra gesceafta se let hine sylfne for ure neode þam earmlicestan deaðe lichamlice acwellan 
68.7.31: ac hit wearð þeh mancynne to micelre þearfe 
68.7.32: forðam þe we ealle wurdan alysede mid his deorwurðan blode of deofles gewealde 
68.7.33: and he þæt þurh his godcundan mihte eac þa geswutelode 
68.7.34: on þam sylfum fæce þe se mennisca lichama on byrgenum læg he abræc þurh his godcundan mihte hellegeata and þone deofol gewylde 
68.7.35: and of helle ut gelædde ealle þa ðe him sylfum gecweme wæron 
68.7.36: and þæs þriddan dæges of deaðe aras and mænige eac arærde þe lange ær deade wæron 
68.7.37: ða he geswutelode þæt he ah ægþer geweald ge lifes ge deaðes 
68.7.38: and eac þær wæs þa swutol þæt he ær mihte wið deað gebyrgan and deað forbugan gif he swa wolde 
68.7.39: ac he aredde us þurh his deað of ecan deaðe and gerymde us weg to ecan life 
68.7.40: we agan nu geweald hwæðer we geearnian willan þe ece lif and ece blisse þe ecne deað and endelease yrmðe 
68.7.41: witan we motan hu we criste geleanian eall þæt he for us for ure lufan þafode and þolode 

68.7.42: leofan men æfter his æriste syððan he of deaðe arisen wæs he com to his þegnum and hy gegladode 
68.7.43: and feowertig daga her on eorðan wunode and hine sylfne ywde swa oft swa he wolde 
68.7.44: and his apostolum bebead þæt hy syððan faran sceoldan geond ealne middaneard bodiende and lærende rihtne geleafan and þæt hy fullian sceoldan þa ðe rihtne geleafan underfon woldan 
68.7.45: cwæð þæt ælc þara þe on rihtan geleafan þurhwunede and fulluht underfenge gehealden wurde wið deofles dare 
68.7.46: and on ðam feowerteogeðan dæge he astah to heofenum 
68.7.47: and þær on his wuldre wunað and rixað 

68.7.48: leofan men we gelyfað þæt halig gelaðung sy ealra cristenra manna to anum rihtan geleafan 
68.7.49: and þæt þa syn gode leofe þe þurh anfeald geþanc hine lufiað and heriað 
68.7.50: and we gelyfað þæt haligra gemana sy 
68.7.51: halige men habbað gemanan her on life on godum dædum 
68.7.52: and hy habbað eac gemanan on þam toweardan þurh ða edlean þe heom þonne god gifð 
68.7.53: and we gelyfað þæt synna forgifennes sy ærest þurh rihtne geleafan and þurh fulluht and eft þurh synna behreowsunge 
68.7.54: and we gelyfað þæt ærist sy on domesdæge ealra manna 
68.7.55: and we gelyfað þæt ece lif sy 
68.7.56: forðam ealswa þa godan habbað ece lif on myrhðe swa habbað þa yfelan and þa forworhtan ece lif on yrmðe 
68.7.57: and þæs æfre ænig ende ne cymð 
68.7.58: ðam yrmingan wære micle betere gif hit beon mihte þæt hy swa deade wæron þæt hy þa yrmða leng næfdon þonne hy swa lif hæfdon þæt hy aðoliað ece yrmðe 
68.7.59: heora lif nis naht butan seo mæste yrmð þe æfre gewearð 
68.7.60: and is rihtor to talienne to ecan deaðe þonne to ænigum life 

68.7.61: eala leofan men hwæt we georne geseoð and gelomlice gecnawað be ðam tacnum þe crist sylf foresæde þæt hit georne nealæcð to ðam dome þe he sylf to cymð 
68.7.62: and we witon þæt þærto gesamnod wyrð eall heofonwaru and eall eorðwaru and eall hellwaru 
68.7.63: and sceal þonne manna gehwylc gescead agyldan ealra þara dæda þe he her adreah ær on life 
68.7.64: ne wyrð þær bediglod þæt digleste geþanc þe ænig man æfre geþohte butan hit ær geandet and gebet wære 
68.7.65: eall middaneard bið þonne on dæg byrnende 
68.7.66: and eall mancyn sceal þonne of deaðe arisan and þurh þæt fyr to ðam dome faran 
68.7.67: and se bið swyðe clæne ælcere synne se ðe þone bryne þurhfærð unbesencged 
68.7.68: ðær bið þonne on dæg gryre se mæsta 
68.7.69: forðam þurh godes mihte bið eall astyred ge heofenwered ge eorðwered ge hellwered 
68.7.70: and hit bið bifiende and cwaciende 
68.7.71: ac þær gewyrð þurh godes mihte raðe tosceaden þæt wered on twa 
68.7.72: and scylan þa forwyrhtan þe her on life gode noldan heran ac deofle fyligden þonne eac habban þæt heo ær gecuron 
68.7.73: ðæt is þonne þæt hy scylon to helle faran mid sawle and mid lichaman and mid deofle wunian on hellewitum 

68.7.74: ðær is ece bryne grimme gemencged and þær is ece gryre 
68.7.75: þær is wanung and granung and a singal sorh 
68.7.76: wa ðam þe þær sceal wunian on wite 
68.7.77: him wære betere þæt he æfre on worulde man ne gewurde 
68.7.78: nis se man on life þe areccan mæge ealle þa yrmða þe se gebidan sceal se ðe on ðam witum ealles bereoseð 
68.7.79: and hit is ealles þe wyrse þe his ænig ende ne cymð æfre to worulde 
68.7.80: ðider scylan manslagan and þider scylan manswican 
68.7.81: ðider scylan æwbrecan and þa fulan forlegenan 
68.7.82: þider scylan mansworan and morðwyrhtan 
68.7.83: þider scylan gitseras ryperas and reaferas and woruldstruderas 
68.7.84: þider scylan þeofas and þeodsceaðan 
68.7.85: ðider scylan wiccan and wigeleras and hrædest to secganne ealle þa manfullan þe ær yfel worhton and noldan geswican ne wið god þingian 
68.7.86: wa heom þæs siðes þe heo men wurdon 

68.7.87: ac do nu manna gehwylc swa him micel þearf is 
68.7.88: bete his misdæda þa hwile þe he mage and mote 
68.7.89: god is swiðe mildheort and wile swyðe mildsian and micel forgifan þam þe mid inwerdre heortan yfeles geswicað and geornlice betað 
68.7.90: ac wa ðam þe on yfele þurhwuniað and nan þing ne betað 
68.7.91: hy scylan witodlice mid ealle forweorðan 
68.7.92: eala eala gesælig bið þæt wered þe þonne on domesdæge asyndred wyrð fram deofles gemanan 
68.7.93: þæt synd þa gesæligan þe god lufiað and his bebodu healdað 
68.7.94: hy scylan þonne ece lean habban 
68.7.95: heom þonne on dæg crist sylfa tocleopað and luflice geþancað þæs ðe hy on life him rihte gehyrdon 
68.7.96: and he hraðe æfter cweð oðrum worde to ðam þe his willan ær gefremedan 
68.7.97: farað nu he cweð mid me into heofena rice þæt eow is gegearwod to ecan edleane eowres geswinces þe ge for minum lufan ær on worulde adrugon 
68.7.98: and hy þonne farað mid gode sylfum and mid his englum on ecne gefean heofena rices 
68.7.99: ðær is mærð and myrhð and ece blis 
68.7.100: nis æfre ænig man þe sylf geþencan mæge oððon cunne oððon oðrum areccan mæge hwylce þa mærða and þa myrhða synd þe god on heofenum gegearwad hæfð þam þe his willan gewyrcð her on life 
68.7.101: and se ðe to ðam gesælig bið þæt he to ðam mærðum and to ðam myrhðum cymð ne ateoriað hy him æfre 
68.7.102: ac he heo simble hæfð mid gode sylfum and mid his englum 

68.7.103: nu ic hæbbe eow areht rihtne geleafan 
68.7.104: se ðe hine aht þyses tweoð and his gelefan nele ne cymð he æfre to godes rice gif he on þam geendað 
68.7.105: and se ðe þone rihtne geleafan hæfð and his ealles gelyfð þæs ðe ic rehte þæt þurh god gewearð and get geweorðan sceal 
68.7.106: gif he þurhwunað on þam rihtan geleafan and god georne lufað and his bebodu healdeð he þæs habban sceal ece edlean on godes rice 

68.7.107: utan forðam don swa us micel þearf is 
68.7.108: habban aa on an rihtne geleafan and lufian god eallum mode and eallum mægne 
68.7.109: and healdan his beboda georne and don to gode þone dæl þe we þurh godes fultum magon 
68.7.110: and ælces yfeles georne geswican 
68.7.111: and nan man oðrum ne beode butan riht 
68.7.112: þæt is þæt hwa oðrum beode þæt he wille þæt man him beode 
68.7.113: se bið wel cristen þe þis gehealdeð 
68.7.114: and gif we þis gehealdað þonne geearnige we þæt we habban motan ece lif on ðam toweardan life and ece blisse mid gode sylfum a butan ende amen 

