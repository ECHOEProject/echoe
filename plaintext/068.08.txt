de die iudicii 

68.8.1: leofan men ure drihten ælmihtig god us þus singallice manað and læreð þurh his ða halgan bec þæt we riht and soð don her on worulde in urum life gif we willað heofena rice begitan æfter þisse worulde and geborgene beon on þam egeslican dæge þæs miclan domes 

68.8.2: ðæs dæges weorc bið egesfull eallum gesceaftum swa se apostol cwæð in quo omnis creatura congemescit 
68.8.3: in ðam dæge heofon and eorðe cwaciað and heofiað and sæ and ealle þa þe on hym syndon 
68.8.4: in ðam dæge þa hleoðriendan ligettas forglendriað þone blodgemengedan middaneard and þæt mancyn þe nu is in idelum gylpe and on synluste and in ðam wohgestreonum goldes and seolfres beswicen and þæs hym naht ne ondrædað ac hym orsorh lætað 
68.8.5: in ðam dæge gewiteð sunnan leoht and monan leoht and þæt leoht eallra tungla 
68.8.6: and ures drihtnes rod bið blode beurnen betwux weolcnum and middanearde 
68.8.7: on þam dæge ures drihtnes andwlita bið on wunderlicum hiwe and wundor bið æteowed eallum mannum on þam andwlitan 
68.8.8: and þa iudeas magon geseon þonne þæne ðe hy ær swungon and heora spatlum on spiwon 
68.8.9: in ðam dæge þæt earme mancyn and þæt synfulle ofer hym sylfum heofað and wepað and waniað and hy þonne swyðe forhtiað forðan þe hy ær noldan heora synna gebetan 
68.8.10: in ðam dæge on þam fyrenan wylme sæ forhwyrfeð and eorðe mid hire dunum and heofonas mid hyre tunglum and eall forsyngod mancyn þonne forswelgeð seo fyrenlust heora ærran gewyrhta and unrihtwise deman and gerefan and ealle þa wohgeornan woruldrican mid heora golde and seolfre and godewebbum and eallum ungestreonum þonne forwurðað 
68.8.11: in ðam dæge singað þa byman on þam feower sceatum middaneardes and þonne ealle men arisað of deaðe and swa hwæt mancynnes swa eorðe ær forswealh and forglendrede and sæ besencte and wilde deor fræton and fugelas tobæron eall þy dæge ariseð 
68.8.12: in þam dæge ure drihten cymð in his þam miclan mægenþrymme mid þam nigon endebyrdnessum heofonwara þæt bið mærlic and wunderlic mægenþrym and þonne bið he þam synfullum swiðe wrað æteowod and þam soðfæstum he bið bliðe gesawen 
68.8.13: and þonne þa iudeas magon swutele geseon þone þe hy ær ahengan and acwealdon 
68.8.14: and se soðfæsta dema þonne demeð anra gehwylcum æfter his gewyrhtum swa swa we leorniað on bocum 
68.8.15: reddet deus unicuique secundum opera sua ðæt is on ure geþeode he forgylt þonne anra gehwylcum æfter his agenum gewyrhtum 
68.8.16: in ðam dæge ures drihtnes ansyn bið swa we ær cwædon reðe and egesfull þam synfullum gesawen and he bið bliðe and milde þam soðfæstum æteowod þæt is ðam þe him to ðære swiðran healfe þonne beoð gelædde 
68.8.17: ða fyrenfullan witodlice him beoð þonne on dæge on þære wynstran healfe gehwyrfede and he þonne hrædlice to heom cwyð farað ge awyrgedan on þæt ece fyr þe wæs deoflum gegearwod and his gegencgum eallum 

68.8.18: la hwæt þonne þam firenfullan þinceð þæt nan þing ne sy þæs hates ne þæs cealdes ne þæs heardes ne þæs hnesces ne þæs wraðes ne þæs wynsumes ne þæs eaðes ne þæs earfoðes ne þæs leofes ne þæs laðes þæt hy þonne mæge fram ures drihtnes lufan asceadan gif hy þonne þæs wealdan mihtan and þa ungesæligan yrmingas nellað nu þæt geþencan ne his willan wyrcan nu hy magon 
68.8.19: eala hwæt þæt is ofer eall gemet to smeagenne and to sorgianne and on micelre care to cweðanne þæt þa earman synfullan sceolon þonne sare aswæman fram ansyne ures drihtnes and ealra haligra and fram wlite and fram wuldre heofona rices and þanon gewitan in þa ecan tintregu hellewites 
68.8.20: la hwæt manna mod syndon earmlice aþystrode and adysgode and gedwealde þæt hy æfre scylon lætan þæt deaðberende deofol mid ungemætere costnunge hy to ðam gedwellan þæt hy swa micle synna gefremmen swa hy nu doð and þæs willan ne gewyrcan þe hy of eorðan lame geworhte and mid his gaste geliffæste and hym ece lif begeat 

68.8.21: la hwæt þence we þæt we us ne ondrædað þone toweardan dæg þæs miclan domes 
68.8.22: se is yrmða dæg and ealra earfoða dæg 
68.8.23: in ðam dæge us bið æteowed seo geopenung heofona and engla þrym and hellwihta hryre and eorðan forwyrd treowleasra gewin and tungla gefeall þunorrada hlynn and se ðeostra þrosm ðara lyfta leoma and þara ligetta blæst þa graniendan gesceaft and þara gasta gefeoht ða grimman gesihð and þa godcundan miht se hata scur and hellwara hream ðara beorga geberst and þara bymena sang se brada bryne ofer ealle woruld and se bitera dæg se micla cwealm and þara manna man and þara sawla gedal se sara sið and se sorhfulla dæg ðæt brade bealo and se beornenda grund þæt bitere wite and se blodiga stream feonda fyrhto and se fyrena ren hæðenra granung and reafena wanung heofonwara fulmægen and heora hlafordes þrym þæt ongryslice gemot and seo egesfulle fyrd se reða wealdend and se rihta dom ure fyrena edwit and þara feonda gestal þa blacan andwlitan and þæt bifigende wered se forhta cyrm and þara folca wop ðara feonda grimnes and se hluda heaf þæt sarige mancyn and se synniga heap seo graniende neowelnes and seo forglendree hell ðara wyrma ongripe and þara sorhwita mæst se niðfulla here and se teonfulla dæg 
68.8.24: on þam dæge us bið eal þyllic egesa æteowed 
68.8.25: and þa synfullan þonne woldan geswican georne gif hy mihton þæt hy næfre acennede ne wæron fram fæder ne meder 
68.8.26: and him þæt þonne wære leofre þonne eall middaneard to æhte geseald 

68.8.27: la hwæt we nu ungesælige synd þæt we us bet ne warniað and þæt we ne ondrædað us ðe swiðor þe we dæghwamlice geseoð beforan urum eagum ure þa nextan feallan and sweltan and þonne sona þam lichaman bið ladlic legerbed gegyred and in ðære cealdan eorðan gebrosnað and þæt lic þær to fulnesse gewurðeð and þam wælslitendum wyrmum weorðeð to æte 
68.8.28: ðonne bið sorhlic sar and earmlic gedal lices and sawle 
68.8.29: and gif þonne seo sawel huru slidan sceal in ða ece hellewitu mid þam werigan and awyrgedan gaste and þær þonne mid deoflum drohtnoð habban in morðre and on mane in susle and on sare in wean and on wyrmslitum betweonan deadum and deoflum in bryne and on biternesse in bealwe and on bradum lige in yrmðum and on earfeðum on swyltcwale and in sarum sorgum in fyrenum bryne and on fulnesse in toða gristbitum and in tintregum in angmodnesse earmra sawla in cyle and in wanunge in hungre and in ðurste on hæte and on earfoðnesse in neowlum attre and in ecere forwyrde in arleasnysse and in mislicum wita cynne on muðe and fæðme þæs deaðberendan dracan se is deofol genemned 

68.8.30: eala leofan men utan warnian us and georne beorgan wið þone egesan and utan geornlice yfeles geswican and þurh godes fultum to gode don þæne dæl þe we don magan 
68.8.31: utan man and morðor æghwær forbugan and ealle fracoddæda swyðe ascunian 
68.8.32: and utan wið deofolscin scildan us georne and wið þa deoflican eahta leahtras dæges and nihtes warnian us simle 
68.8.33: ðæt is modignes and gifernes and galnes and gitsiendnes and weamodnes and asolcennes and hohfulnes and gylpgeornes 
68.8.34: of þysan eahta deofles cræftan ealle unþeawas upp aspringað and syððan tobrædað ealles to wide 
68.8.35: ðonne syndon eahta healice mægnu þurh godes mihte mannum gescifte 
68.8.36: ðæt is eadmodnes and syfernes and clænnes and rumheortnes and modþwærnes and anrædnes and glædnes and sibgeornes 
68.8.37: mid þysan mægnan we us scylan werian and þurh godes fultum deofol oferwinnan and his unðeawan fæste wiðstandan 
68.8.38: and utan godes beboda healdan swiðe georne and his lare and lage geornlice smeagan 

68.8.39: leofan men nis næfre nan wyrse yfel ne gode laðre þonne þæt gehiwode yfel 
68.8.40: forðam deofol sylf hit gefadað and gehiwað to ðam þæt þæt þingð foroft ærest full god þe eft wyrð full yfel and full biter on ende 
68.8.41: and to fela manna wyrð þeah mid þyllican wrencan þurh deofol forlæred swa þæt hy eall oðer specað and oðer hiwiað oðer hy þencað 
68.8.42: ða beoð rihtliceteras þe to ðam gewuniað 
68.8.43: and þam unwrencan eallan bið huru se earmsceapena man antecrist eall afylled 
68.8.44: his word and weorc beoð gode geþuhte unwæran mannan and eall hi beoð yfele and swicole 
68.8.45: ac se þeodlicetere hit gehiwað þeh swa þæt læst manna wat hu he him wið þone þeodfeond gescildan sceal 
68.8.46: forðam ne weorðeð on worulde ænig wordsnotera ne on wordum getingra ne on heortan wyrsa and lytelice swicolra ðonne he wyrðeð 
68.8.47: and to fela manna eac is nu on þyssere worulde þe ealswa to swyðe þurh hiwunge eall oðer specað oðer hy þencað and lætað þæt to wærscipe þæt hy oðere magon swa swicollice pæcan 
68.8.48: and eall þæt cymð of deofle þeah hy swa ne wenan and ægðer hy deriað mid swa geradan dædan ge ærest hym sylfum ge syððan to manegan 
68.8.49: and swa gerade manswican þe on ða wisan swæslice swiciað oftost on unriht and þurh þæt deriað for gode and for worulde 
68.8.50: þæt syndan forbodan and antecristes þrælas þe his weg rymað þeh hy swa ne wenan 
68.8.51: crist ælmihtig lærde georne soðfæstnesse and anfealdnesse and þæt gehwa synluste fæste wiðstode 
68.8.52: and antecrist lærð unsoðfæstnesse and þæt gehwa his luste georne fulgange 
68.8.53: and mid swylcan unlaran he forlæreð and forlædeð ealles to manege 
68.8.54: and swa doð þa ðeodlogan nu eac þe taliað þæt to wærscipe þæt man cunne and mæge lytelice swician and mid unsoðe soð oferswiðan 
68.8.55: and lætað eac þæt man mote to forð æfter luste nytenlice libban and gyman ne ðurfe na oferlice swyðe þæs ðe bec beodað ne forhæfednesse habban lichamlices lustes 
68.8.56: ac cweðað þæt to worde þæt se bið on geþance wærast and wisast se ðe oðerne can raðost asmeagan and oftost of unwæran sum þing geræcan 
68.8.57: cweðað eac to worde þa ðe syndan stunte þæt micel forhæfednes lytel behealde ac þæt mete wære mannum gesceapen to ðam anum þæt his sceoldan brucan and wifman to hæmede þam ðe þæs lyste 
68.8.58: and soð is þæt ic sæcge mid swilcan laran antecrist cwemeð and laðlice forlæreð ealles to manege 
68.8.59: forðam nis æfre ænig lagu wyrse on worulde þonne hwa fylige ealling his luste and his lust him to lage sylfum gesette 
68.8.60: and a swa nyr ende þyssere worulde swa wyrð fyrenlusta and synlicra dæda a ma and ma mannum gemæne þurh deofles dare and his unlara 
68.8.61: ac se bið gesælig se ðe gewarnað huru hine sylfne be ænigum dæle 

68.8.62: eala leofan men utan don swa us þearf is beorgan us georne wið ealle unþeawas and helpan ure sylfra þa hwile þe we magan and motan þe læs we forweorðan þonne we læst wenan 
68.8.63: ac utan lufian god ofer ealle oðre þing and his willan wyrcan swa we geornost magon þonne geleanað he hit us swa us leofost bið þonne we æfre þæs betst beþurfon 
68.8.64: him simble sy lof and wuldor in ealra worulda woruld a butan ende amhnamen 

