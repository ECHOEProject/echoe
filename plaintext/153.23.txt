feria ii euangelium 

153.23.1: ante sex dies pasce uenit iesus beðaniam et reliqua 
153.23.2: ge magon gehyran secgan be ðære arwyrðnysse þysse halgan tide hu se ælmihtiga god and se mildheorta drihten hælend crist se alysend þyses menniscan lifes hine sylfne to þon geeadmedde þæt he of þære hyhðo fæderlices þrymmes to eorðan astah to þon þæt he wolde þrowian for ealra manna hælo and us alysan fram deofles þeowdome and us ætywan ægðer ge his mihte ge his willan and he unforhtan mode genealæhte þære stowe þe he on þrowian wolde and hit nealæhte ure alysednesse and deofles genyðerunge 
153.23.3: on þysum dæge ure drihten hælend crist wæs geweorðod and gehered fram iudea folce forþon þe hy ongeaton þæt he wæs drihten þurh þæt wundorweorc þe he lazarum of deaðe awrehte þy feorðan dæge þæs þe lazarus on byrgenne wæs 
153.23.4: þa bæron hy him togeanes blowende palmtwiga forþon þe hit is iudeisc þeaw þonne heora cyningas hæfdon sige gefohton on heora feondum þonne hy wæron ham farende 
153.23.5: þonne eodon hy him togeanes mid blowendum palmtwigon his sige to geweorðigenne 
153.23.6: wel þæt gedafenade þæt he drihten swa dyde on þa gelicnesse forþan þe he wæs wuldres cyning 
153.23.7: and eallum halgum he selleð ecne gefean in worulda woruld 
153.23.8: þyses dæges nama gerecednes is siges dæg 
153.23.9: se getacnað þone sige þe drihten sigefæst þam deofle ætstod þa he mid his deaðe þone ecan deað oferswiðde swa he sylf þurh þone witegan cwæð 
153.23.10: eala deað he cwæð ic beo þin deað and beo þin bite on helle 
153.23.11: micelne bite drihten dyde on helle þa he þyder astah and helle bereafode and þa halgan sawla þanon alædde and generede of deofles anwealde and þa ðe to þeowdome þider on fruman middaneardes gesomnode wæron 
153.23.12: he hy þa gelædde of hellegrunde on þa hean þrymmas heofona rices 
153.23.13: þone cyðde iohannes drihtenes se deora þegen on þam godspelle and þus cwæð 
153.23.14: se hælend com syx dagum ær ðan iudeiscan eastran to bethania þær wæs lazarus forðfered þone se hælend of deaðe awrehte 
153.23.15: þa gegearwode his swustor martha þam hælende æfengereord þa gesæt hyre swustor þære nama wæs maria be þæs hælendes fotum to þon þæt heo wolde gehyran his word and his lare 
153.23.16: martha wæs geornful þæt heo þam hælende to gecweman geþenode 
153.23.17: gestod hyre ætforan þam hælende and him to cwæð nelt þu na gyman þæt min swustar me let ana þenian 
153.23.18: cweð to hyre þæt heo me fylste 
153.23.19: þa andswarode hyre se hælend and cwæð 
153.23.20: marða marða beo þu behydig and gemyndig marian þinga 
153.23.21: þæt þu scealt æghwanan godes willan gewyrcan þæt an þe is gyt beheflic 
153.23.22: maria hyre geceas þone betsan dæl se ne bið næfre fram hyre ahafen 
153.23.23: lazarus þær wæs ana sittende mid þam hælende and mid his þegenum 
153.23.24: maria seo ymbfeng pund deorwurðra smyrelsa and smyrede þæs hælendes fet mid and eft drigde mid hyre loccum 
153.23.25: and þa wæs eal þæt hus gefylled mid þam swetan stence þære deorwurðran smyrelse 
153.23.26: þa wæs þæs hælendes þegna sum se wæs gehaten iudas scarioþisca he wæs gehaten swa forþon þe he com of þam tune þe scarioð hatte se wæs swyðe gebolgen and cwæð 
153.23.27: to hwon sceolde þeos smyrenes þus to forlore beon gedon 
153.23.28: mihte man gesyllan to þrim hund myneta and þæt beon gedæled þearfendum mannum 
153.23.29: ne cwæð he þis na forþon þe him wære ænig gemynd þearfendra manna ac he wæs sceaða and gitsere 
153.23.30: and þa apostolas hine leton forþon heora seodos beran þæt hy woldon mid þy his gytsunga cunnian 
153.23.31: ac he wæs gitsiende and þy he gesealde wið feo þone hlaford heofonas and eorðan 
153.23.32: þa andswarode him se hælend and þus cwæð 
153.23.33: to hwon synd ge þyses weorces swa hefige 
153.23.34: god weorc heo wæs wyrcende on me 
153.23.35: symle ge habbað þearfan gif ge willað tela don ac ne hæbbe ge me symle 
153.23.36: ac lætað þis wesan to cyðnesse minre gebyrgednysse 
153.23.37: þeos smyrenes wæs geworht of eahtatyne wyrtum 
153.23.38: þara þreo þa betstan an wæs ele and oðer wæs nardus and þridde wæs spice seo is brunes hiwes and godes stences and þæt næfre ne afulað þæt heo mid gesmyred bið 
153.23.39: gif we willað ure sawle smyrewian mid þy ele mildheortnysse þonne magon we drihtne bringan unforwyrdne wæstm godra weorca 
153.23.40: gemunan we eac þæt we þa godan weorc þe us godes bec lærað 
153.23.41: þæt is þonne fæsten and halige wæccan and ælmessan syllan æfter urum gemete 
153.23.42: and mid manegum oþrum gastlicum mægnum þæt we magon geearnian þæt we urum drihtne bringon godra weorca swetne stenc 
153.23.43: swa cydde iohannes se godspellere þæt he gehyrde engla þreatas gode lof singan and þus cwæðan 
153.23.44: þu eart wyrðe drihten god þæt þu onfo wuldor and are and mægen and bletsunga and dæda þancunga ealra þinra gesceafta þe þu gesceope æfter þinum willan þa þe on heofonum syndon and eorðan 
153.23.45: lazarus þone þe crist awrehte þy feorðan dæge þæs þe he on byrgenne wæs getacnað þysne middaneard 
153.23.46: se wæs mid þam gewinne þære hefegestan gewemmednesse ofset 
153.23.47: and ealswa seo hefige byrðen sitteð on þam deadan lichaman on þære byrgenne and þæs deaðes and hine festnað and seo eorðe þricgeð 
153.23.48: swa þonne sæt unarefnedlicu byrðen synna on eallum þisum menniscum cynne oþ þone tocyme ures drihtnes hælendes cristes 
153.23.49: þa cwæð drihten to his apostolum 
153.23.50: soð is þæt ic eow secge þæt þæt geweorðeð þæt for þyses folces synnum and mandædum þa getimbru beoð toworpenne and her ne bið forlæten stan ofer oðerne þæt ælc ne sy fram oþrum adon 
153.23.51: swa hit syððan gelamp embe feowertig wintra æfter þon þe crist for manna hælo lichamlicne deað geþrowode 
153.23.52: abad he a þurh his þa micclan geþyld feowertig wintra hwæðer hy to bote gecyrran woldon oððe ænige hreowe don and bote þæs micclan yfeles and manes þe hy wið hine urne drihten gedydon and eac wið monige his haligra 
153.23.53: þa geseah he þæt hy nane bote ne hreowe don noldon ac hy on heora yfele þurhwunedon þa sende he drihten maran wrace ofer þa þeode þonne on ænigre oþere gelimpe butan sodomwarum anum 
153.23.54: wæs þæt wite swa strang swa godes geþyld ær mare wæs 
153.23.55: we þonne synd þa þe æfter fyligdon and we witon eal þis þus geworden 
153.23.56: we sculon þonne on hine gelyfan and hine lufian and gelyfan eac þæt he is toweard to demanne and þas worold to geendienne 
153.23.57: hwæt we habbað þonne mycele nydþearfe þæt he us gearwe finde 
153.23.58: wite we ful geare þæt we sculon on þysse worulde geearnian þæt we moton on þære ænlican drihtnes blisse gefon mid urum drihtne 
153.23.59: þær he leofað and rixað a butan ende on ecnesse amen 

