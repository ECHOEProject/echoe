de temporibus anticristi 

68.1.1: leofan men us is micel þearf þæt we wære beon þæs egeslican timan þe nu towærd is 
68.1.2: nu bið swyðe raðe antecristes tima þæs ðe we wenan magan and eac georne witan 
68.1.3: and þæt bið se egeslicesta þe æfre gewearð syððan þeos woruld ærest gesceapen wæs 
68.1.4: be þam egeslican timan matheus se godspellere soðlice þus cwæð 
68.1.5: in diebus illis erit tribulatio talis qualis non fuit ab initio mundi nec postea erit 
68.1.6: ðæt is on englisc þæt swylc yrmð and earfoðnesse bið þonne on worulde swylce næfre ær næs ne eft ne geweorðeð 
68.1.7: he bið sylf deofol and þeh mennisc man geboren 
68.1.8: crist is soð god and soð man and antecrist bið soðlice deofol and man 
68.1.9: se sylfa deofol þe on helle is se wyrð on þam earmsceapenan men antecriste and bið soðlice ægðer ge deoful ge man 

68.1.10: nu mage we eow secgan be þæs deofles anginne hu he geboren bið and afedd swa swa we on halgum bocum funden habbað and us halige men þe beforan wæron oft rædlice on heora gewritum myngiað and sæcgað þæt antecrist sceal beon acenned of iudeiscum cynne and of danes mægðe swa swa seo witegung sægð 
68.1.11: fiat dan coluber in uia cerastes in semita 
68.1.12: þæt is sy dan snaca on wege and næddre on pæðe 
68.1.13: þæt is þonne swa to understandenne þæt swa swa seo atterberende nædre ligeð on ðam wege and wyle þa wegfarendan mid hire ættrigum toðum slitan oððe þeahhwæðere þa ungehyrtan of heora wege aflyman 
68.1.14: swa þonne antecrist þonne he cymð he wile ealle ða men þe to gode willað oðræ twegra oððe mid lotwrencum fram gode awendan oððe mid mislicum tintregum hy earmlice acwellan 

68.1.15: he bið acenned of fæder and of moder flæsclicum gemanan swa swa oðre men and na swa lease men sæcgað þæt he beo acenned of mædene anum ac he bið mid synnum begyten and mid synnum acenned and eall on synnum afedd 
68.1.16: his fæder hine strynð be his agenre freodehter and he bið his moder twam sibbum getæht þæt he bið ægðer ge sunu ge broðer 
68.1.17: soðlice þonne he gestryned bið þonne færð se deofol forð mid him into his moder innoðe and þær he hine healt and weardað inne 
68.1.18: and æfre fram þam timan þe he gestryned bið a he bið mid him and hine næfre ne forlæt 
68.1.19: and ealswa se halga gast com to sancta marian ures hælendes cristes moder and hy mid his mihte ofersceadewade and mid godcundnysse gefylde swa þæt heo sceolde geeacnian of þam halgan gaste and þæt he acende wære godcund and halig swa se deofol befylð into antecristes moder innoðe and hy eall ymbutan ymbtrymð mid deoflicre mihte and swa him sylfum he hi geahnað þæt deofle samodwyrcendum heo þurh man geeacnoð on innoðe 
68.1.20: and þæt þe bið of hire acenned eall hit bið unrihtwis and eall yfel and eal forloren 
68.1.21: ðanan is se deofles man gehaten forwyrdes bearn forðan swa mycel swa he mæst mæg he forspilð mancyn and he sylf æt endenyhstan mid ealle forwyrð 

68.1.22: nu ge gehyrdon hu he bið geboren hlystað nu and ic eow secge þære stowe naman þe he bið on geboren 
68.1.23: swa swa drihten ure alysend foresceawode him þæt castel þa cynelican bethlææm to ðan þæt he wolde þær on þære byrig menniscnesse underfon and to ðan hine sylfne gemedemian þæt he wolde þær beon geboren soð man se ðe is æfre soð god and æfre bið ungeendod 
68.1.24: swa se deofol þam forlorenum men þe antecrist is gehaten foresceawað gelimplice stowe þe he on sceal beon geboren þære stowe nama is babilonia genemned 
68.1.25: þæt is seo burh þe ælc yfel of cymð and ordfruma and ende ealles yfeles on hire bið upp asprungen 
68.1.26: on þyssere babilonia þe hwilon wæs æþelost and wuldorfullost ealra burha and persa rices heafod bið antecrist geboren and on ðam twam burhum bethsaida and corozaim hit sægð þæt he bið afedd and þær he wunað ærest 
68.1.27: þa burha ðreade crist mid his halgan muðe þa þa he þus cwæð 
68.1.28: uæ tibi bethsaida uæ tibi corozaim 
68.1.29: þæt is on englisc wa ðe la wa bethsaida and wa ðe corozaim 

68.1.30: antecrist hæfð mid him drymen and unlybwyrhtan and wigleras and þa ðe cunnan galder agalan þa ðe hine mid deofles fultume fedað and lærað on ælcre unrihtwisnesse and facne and manfullum cræfte 
68.1.31: and awyrgede gastas beoð his latteowas and his geferan butan ælcere totwæmednesse 
68.1.32: ðonne færð he to hierusalem þære burh mid miclum þrymme to ðan þæt he wile eall cristen folc to him gebigan mid his lotwrencum and fram rihtum geleafan awendan gif he mæg 
68.1.33: and gif he þonne þæt ne mæg þonne onginð he hy to pinianne on mistlicre wisan and eac fela ofslyhð haligra manna forðam þe hi nellað gebugan fram þam soðan gode to him 
68.1.34: he geedstaðelað niwe tempel þær þær salomon se mæra cyng hæfde ær aræred þæt mære tempel þam ælmihtigum gode to lofe 
68.1.35: and þærinne he gesit and hine sylfne swa up ahefð þæt he cwyð þæt he sy þæs ælmihtigan godes sunu 

68.1.36: and æfter moyses lage he hine læt ymbsniðan mid scearpum flinte 
68.1.37: and forþan he deð þæt þæt he wile þæt þa earman iudeiscan men scylan wenan þæt he sy soð crist forðam þe he swa eadmodlice heora lage gefylð on ða wisan 
68.1.38: he awent ærest him to cyningas and þa heafodmen and syððan he gebigð þurh heora ege and fultum eallmæst þæt oðer folc to him 
68.1.39: ealle þa stowa þe se soða crist lufode and oftost on wunode þa he towyrpð 
68.1.40: and þa him beoð laðoste forðan þe he wile amyrran mid his gedwylde eall þæt se soða crist ær bodade and gesette to rihte 
68.1.41: syððan he þus up ahafen bið he sent his bodan geond ealne middaneard and his hlisa and gryremiht and bodung bið fram sæ to sæ þæt is of eastdæle to westdæle and fram suðdæle to norðdæle middaneardes 

68.1.42: he wyrcð eac þurh deofol fela tacna and wundorlice wundra and laðlice swylce swa næfre ær ne gehyrede wurdon ne gesawene 
68.1.43: he deð þæt fyr cymð færlice ufan swylce hit of heofonum cume and egeslice forswælð fela þinga on eorðan 
68.1.44: and treowa he deð færlice blowan and eft raðe asearian 
68.1.45: and sæ he deð on lytlere hwile beon ungemetlice and ungecyndelice swyðe astyrode and þærrihte eftsona smylte 
68.1.46: and mistlice gesceafta he awent of heora gecyndum 
68.1.47: wæter he deð þæt yrnð ongean stream 
68.1.48: þas lyfta and windas he astyrað to ðan swiðe þæt mannum þincð heora deað leofre þonne ðone egesan to gehyranne 
68.1.49: deade men he arærð on manna gesihðe to ðan þæt he wyle on dwolan gebringan gif hit swa beon mihte þa þe gode gecorene wæron sona swa hy geborene wæron 
68.1.50: ðonne tweoniað fela manna ge furðon ðam godes gecorenum for ðam micclum and mænigfealdum gedwyldum þe hi geseoð and gehyrað hwæðer he sy se soða godes sunu oððe na ne sy se ðe mannum behaten wæs on þyssere worulde ende þæt he of clænum mædene sceolde beon geboren 
68.1.51: ac men magon oncnawan be his unrihtwisum larum and dædum þæt he ne bið na soð god 

68.1.52: he winð ongean godes gecorenan on þreo wisan þæt is mid ofermætum ege and mid swæslicum gifum and mid gedwyldlicum scincræftum 
68.1.53: he sylð þam þe on hine gelyfað goldes and seolfres genyhða and þa þe he ne mæg to him gebigean mid golde ne mid seolfre ne mid godwebgyrlum þa he wyle mid egeslican ogan mid ealle oferswiðan 
68.1.54: and þa þe he ne mæg naðer ne mid lufe ne mid ege fram gode awendan ætforan þam he wyrcð mænigfealde wundra þæt he þurh þæt hy to gedwolan awende 
68.1.55: ða þonne þe he ne mæg on nane wisan fram rihtan geleafan to him gebigan þonne tintregað he þa on mænigfealde wisan and ælcne geleaffulne man he genyt þe he geaxian mæg þæt he sceal him abugan oððe earmlice deað þrowian þurh sweordes slege oððe fyres bryne oððe wyrma slite oððe wildeora bite oððe þurh unasecgendlice yrmða earmlice þrowian 

68.1.56: ðonne bið swylc yrmð and earfoðnes swylc swa næfre ær næs syððan men ærest geborene wæron oð ðone timan 
68.1.57: feorðe healf gear se deofles man rixað on middanearde and swa lange he winð ongean god and godes þeowas 
68.1.58: and he ahefð hine sylfne ofer ealle þa ðe hæðene men cwædon þæt godas beon sceoldan on hæðene wisan 
68.1.59: swylc swa wæs erculus se ent and apollinis þe hi mærne god leton 
68.1.60: þor eac and owðen þe hæðene men heriað swiðe 
68.1.61: ofer ealle þas he hine ænne up ahefð 
68.1.62: forðan he læt þæt he ana sy strengra þonne hi ealle and na þæt an þæt he hine ofer hi ealle ahebbe ac ofer þa halgan þrynnesse seo ðe is ana to to gebiddanne to herianne and to weorðianne þæt is fæder and sunu and halig gast an ælmihtig ece god wyrhta and wealdend ealra worulda swa þæt he sit swa we ær cwædon on godes temple æteowiende hine swylce he god sylf sy se ðe iudeum gefyrn wæs behaten 

68.1.63: ðonne se deofol þus wett þonne asendeð god twegen mære witegan to middanearde þa syndon gehatene enoch and elias ðe god hæfde gehealden fela hund wintra to þan þæt hy scylon þonne mid heora lare mancyn gebeorgan þæt hit eall ne forwurde endemes togædere 
68.1.64: ðas mæran godes men enoh and elias gestrangiað þa geleaffullan godes þeowan mid godcundlicum wæpnum togeanes þæs deofles wrencum 
68.1.65: and hy hi mynegiað and lærað and mid stiðum mode stranglice wiðstandað þam swican antecriste swa þæt hy gehwyrfað þone mæstan dæl israhela folces to rihtum geleafan þa þe lange ær ungeleaffulle wunedon 
68.1.66: forðan hi oncnawað þonne þæt hy wæron to sare beswicene þurh ðæs sweartan deofles scincræft 
68.1.67: ðonne bið gefylled þæt þe be heom gefyrn awriten wæs 
68.1.68: si fuerit numerus filiorum israhel sicut arena maris reliquiæ salue fient 
68.1.69: ðæt is þeah ðe israhelitisc folc beo swa mænigfyld swa swa sandcysel þe lið on sæstrande þæt þe þonne to lafe bið hit bið gehealden 

68.1.70: þonne se feond antecrist þis gesihð þæt þæt iudeisce mancyn fram him gebuhð and to ðam soðan gode gehwyrfð þe heora yldran ær ahengan be þæs ealdan deofles lare 
68.1.71: ðonne gramað him þæt swyðe hearde and eac he wat þæt fela men witan full geare þæt he is deofles bearn and na godes sunu þeah ðe hi fela ne durran him fram hwyrfan for ðara tintregena mænigfyldnessa þe hi geseoð hu he ða godes gecorenan dæghwamlice tintregað 
68.1.72: þonne onginð he to winnanne togenes þam twam godes þegnum enoh and eliam 
68.1.73: and hy æt nyhstan ofslihð swa swa godes geþafung bið 
68.1.74: and heora lichaman licgað unbebyrgede and þam þriddan dæge hi arisað of deaðe and to heofonum up astigað eall ansunde 
68.1.75: þonne mæg heora wiðerwinnan sceamian þonne hi hi geseoð mid sigores wuldre to heofonum astigan 

68.1.76: be þam awrat iohannes se godspellere on ðære bec þe man hat apocalipsin þus cweðende 
68.1.77: loca hwonne þara godes þegna enohes and elias tima cumen bið þæt heora bodung geendod bið þæt wilde deor þe of ðære neowelnesse up cymð feohteð togeanes heom and æt nyhstan oferswyð hy and ofslyhð hy 
68.1.78: þæt wilde deor getacnað þone deofles man antecrist 
68.1.79: and syððan hi ofslagene beoð he bið ehtende ealra godes þeowena swa þæt hy to him gebugan scylon oððe earmlicne deað for godes naman þrowian 
68.1.80: he onginð deoflice to wedanne dæges and nihtes swa swa se deð þe wat þæt he mot lytle hwile rixian 
68.1.81: he forbyt ælcum men aðor to bycganne oððe to syllanne butan he on his foranheafde habbe his mearce 
68.1.82: ðonne his lease witegan þa beoð mid deofles gaste afylde arærað him anlicnesse and þærto hi genydað men to gebiddanne 
68.1.83: forðan se deofol sylf sprecð þurh ða deadan anlicnesse 
68.1.84: and þonne he þus wett þonne cumað up of helle egeslice mycele deor swylce swa næfre ær gesawene næron oð ðone timan 
68.1.85: hi beoð gewæpnode on ða wisan þe man hors gewæpnað þonne man to wige þencð 
68.1.86: hi habbað on heafde helmas steape and heora breosta beoð mid byrnum befangene 
68.1.87: heora heafda beoð mannes heafdum gelice and hi habbað tæglas þam wyrmum gelice þe men hateð þrowend 
68.1.88: heora fydera swegað swa swa wæteres dyne and hy habbað teð leonum gelice 
68.1.89: hi fleoð swiftlice and heora grymetung bið gelic crætena cearcunge 
68.1.90: and hy feriað þone awyrgedan engel on hrycge þone men awestend hatað 
68.1.91: hi farað ofer ealne middaneard fif monðas fulle and he asent geond middaneard ridendne here to ðan þæt hy scylon þriddan dæl mancynnes ofslean 
68.1.92: þæt syndon þonne twentig þusend siðan tyn þusenda 
68.1.93: heora horsa heafda beoð leona heafdum gelice and heora tæglas beoð nædrena heafdum gelice 
68.1.94: and fyr and swefl and deaðberende smic gæð of heora muðe 

68.1.95: ðonne æfter þan gegaderað se godes wiðersaca ealle þeoda to gefeohte ongean þone heofonlican cyning on ðære stowe þe man hat ermagedon 
68.1.96: ac hy weorðað ealle mid uplicum fyre forbærnde and godes ælmihtiges grama becymð ofer þæs deofles bearn antecrist æt nyhstan swa swa se apostol paulus awrat be him þus cweðende 
68.1.97: quem dominus iesus interficiet spiritu oris sui 
68.1.98: þæt is on englisc þæt drihten hælend ofslihð hine mid his worde 
68.1.99: swa hweðer swa he bið ofslagen þurh miht ures drihtnes agenes bebodes oððe michael godes heahengel hine ofslea þurh ðæs lifigendan godes miht he bið ofslagen and na þurh nanes engles mihte 
68.1.100: bec sæcgað þæt se godes wiðersaca antecrist bið ofslagen on oliuetes dune innan his getelde upon his heahsetle wið þa ylcan stowe þe ure drihten hælend crist astah up to heofonum to his halgan fæder eallum þam geleaffullum mannum þe ðær neah wæron onlociendum 
68.1.101: and rihtlic bið þæt se godes wiðersaca antecrist fealle niðer into helle to ðam ealdan deofle his fæder fram þære stowe þe he swa modiglice mid woge him geahnode 
68.1.102: forðan crist godes sunu astah ær þanon up to heofonum to his halgan fæder 

68.1.103: eow is eac to witanne þæt domesdæg ne bið na sona æfter antecristes forwyrde ne eac drihten ne cymð þonne gyt eallvm mancynne to demanne 
68.1.104: ac æfter danieles witegunge he sylð mannum fyrst to gebetanne and heora synna to behreowsianne þe ær þurh þæs deofles lare bepæhte wæron þæt hi god forsawon and þam wiðersacan olehtan 
68.1.105: þæt secgað bec þæt sy xl daga fyrst and raðe æfter þam þæs ðe bec sæcgað geweorð se micla dom and þeos woruld geendað 
68.1.106: we agan þy swyðe micle þearfe þæt we wið swylcne ege wære beon and eac ða warnian þe swylc nyton swylc toward is 
68.1.107: forðam þe hit is nyr þam timan þonne ungelærede men gelyfan willan 
68.1.108: eac ic sæcge to soðe þæt deofol wile ælces mannes geþanc gif he mæg swyðe gelettan þæt he hit na ne understande þeh hit him man secge ne hine wið þæt ne warnige 
68.1.109: and þurh þæt wyrð mæst manna beswicen þe hi ne beoð swa wære ne swa wel gewarnode ær swa swa hi beþorfton 

68.1.110: la hwæt we nu ungesælige syn þæt we us bet ne warniað wið þone egsan þe toweard is and þæt we us ne ondrædað þone toweardan dæg þæs miclan domes 
68.1.111: se is yrmða dæg and ealra earfoða dæg and we geseoð and gelomlice gecnawað be ðam tacnum þe crist sylf foresæde þæt hit georne nealæcð to ðam dome þe he sylf tocymð 
68.1.112: and we witan þæt þærto gesamnod wyrð eall heofenwaru and eall eorðwaru and eall hellwaru and sceal þonne manna gehwylc gescead agyldan ealra þara dæda þe he her adreh ær on life 
68.1.113: ne bið þær bedigled þæt digleste geþanc þe ænig man æfre geþohte butan hit ær geandet and gebet wære 
68.1.114: eall middaneard bið þonne on dæg byrnende and ælc man sceal þonne on dæg of deaðe arisan þe æfre on life wæs and þurh þæt fyr to ðam dome faran 

68.1.115: ðær bið þonne on dæg gryre se mæsta forðam þurh godes mihte bið eall astyred ge heofenwered ge eorðwered ge hellwered and eall hit bið bifiende and cwaciende 
68.1.116: ac ðær gewyrð þurh godes mihte raðe tosceaden þæt wered on twa 
68.1.117: and scylon þa forwrihtan þe her on life noldan gode gehyran ne godes lage healdan ac deofle fyligdon ðonne scylon eac habban þæt þæt hi ær gecuran þæt is þæt hy þonne scylon to helle faran mid sawle and mid lichaman and mid deofle wunian on hellewitum 
68.1.118: þær is ece bryne grimme gemencged and þær is ece gryre 
68.1.119: þær is wanung and granung and a singal sorh 
68.1.120: wa ðam þe þær sceal wunian on wite 
68.1.121: him wære betere þæt he æfre on worulde man ne gewurde þonne he gewurde 
68.1.122: nis se man on life þe areccan mæge ealle þa yrmða þe se gebidan sceal se ðe on ða witu ealles behreoseð 
68.1.123: and hit is ealles þe wyrse þe his ænig ende ne cymð æfre to worulde 
68.1.124: ðider scylan manslagan and þider scylan manswican 
68.1.125: þider scylon æwbrecan and þa fulan forligeras 
68.1.126: þider scylan mansworan and morþwyrhtan 
68.1.127: ðider scylan gitseras ryperas and reaferas and þas woruldstruderas 
68.1.128: þider scylon hlafordswican and þa unrihtdeman þe demað æfre be ðam sceattum and swa wendað wrang to rihte and riht to wrange 
68.1.129: ðider scylan þeofas and þeodsceaðan 
68.1.130: þider scylan wiccan and wigleras and raðest is to sæcgenne ealle þa manfullan þe ær yfel worhton and noldon geswican ne wið god þingian 
68.1.131: wa heom þæs siðes þe hy men wurdon 

68.1.132: ac do manna gehwylc swa hit micel þearf is geswice yfeles and bete his misdæda þa hwile þe he mage and mote 
68.1.133: god is swyðe mildheort and wyle swyðe gemildsian and mycel forgifan þam þe mid inweardre heortan yfeles geswicað and geornlice betað 
68.1.134: ac wa þam þe on yfele þurhwuniað and nan þing ne betað æt heora ende 
68.1.135: hy scylon witodlice mid ealle forwurðan 

68.1.136: eala eala gesælig bið þæt wered þe þonne on domdæge asyndred wyrð fram deofles gemanan 
68.1.137: þæt syn ða gesæligan þe god lufiað and his bebodu healdað 
68.1.138: hi scylon þonne þæs ece lean habban and he heom þonne on dæg luflice geþancað þæs ðe hy on life him rihte gehyrdon 
68.1.139: and he raðe æfter cwyð oðrum worde to þam ðe his willan ær gefremedan 
68.1.140: farað nu he cwyð mid me into heofona rice þæt eow is gegearcod to ecan edleane eowres geswinces þe ge for minum lufan ær on worulde adrugon 
68.1.141: and hy þonne farað mid gode sylfum and mid his englum and mid eallum halgum on ecne gefean heofona rices 
68.1.142: ðær næfre leofe ne gedælað ne laðe ne gemetað ne næfre dæg æfter dæge ne niht æfter nihte 
68.1.143: ac þær bið ece bliss and ece wuldor and ece gefea mid urum drihtne and mid his þam halgum heapum a on worulda woruld a butan ende amen 

