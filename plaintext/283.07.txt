alii in dedicatione aecclesiæ 

283.7.1: us is on ðisum dæge to wurðigenne þises temples symbelnys 
283.7.2: forþam ðe hit is gehalgod gode to lofe and to wurðmynte and eallum folce to swiðe mycelre neodþearfe 
283.7.3: forþan ðe hi sceolon herinne æt gode heora synna forgyfenysse biddan 
283.7.4: rihtlice eall cristen folc þære haligan cyrican symbelnysse wurðað 
283.7.5: seo is ure gastlice modor 
283.7.6: forþam ðe we synt þurh hig on þam halgan fulluhte geedcennede and to þam heofonlican rice gelaðode 
283.7.7: witodlice on þære forman acenninge þe we þurh wer and þurh wif on þis lif becomon we wurdon yrres fatu 
283.7.8: ðurh ða oðre acennednysse þe we on þam fulwihte geedcennede wurdon we geearnedon þæt we synt mildheortnysse fatu 
283.7.9: seo forme acennednys us forð gelædde to deaðe and to ecum tintregum 
283.7.10: seo oðer us ongean gecigde to þam ecan life 
283.7.11: ealle we wæron ær þam fulwihte deofles templu 
283.7.12: and gif we geornlice embe ure sawle hæle þencað þænne oncnawe we þæt we synt lifigende godes templu 
283.7.13: god eardað na þæt an on þam templum þe synt þurh manna handa of treowum and of stanum getimbrude 
283.7.14: ac eac huruþinga he wunað on þære sawle þe he ær mid his agenre handa to his anlicnysse gesceop and geworhte 
283.7.15: swa se eadiga apostol paulus be þam cwæð 
283.7.16: templum dei sanctum est quod estis uos 
283.7.17: ðæt is on urum geþeode 
283.7.18: godes halige tempel is þæt ge synt 
283.7.19: þas templu þe we cyrcan nemnað synt getimbrude of treowum and of stanum to þam þæt ða lifigendan godes templu hi þarto gegaderian and þar godes word gehyran and þæt halige geryne þære mæssan gestandan þe for eallum cristenum folce geofrod byð 
283.7.20: us is swiðe micelum to blissigenne forþam þe we geearnian moston þæt we synt godes templu 
283.7.21: and us is mid swiðe micelum ege to warnienne þæt we ða templu mid nanum yfelum weorcum ne gewemmon 
283.7.22: us is to ondrædenne þæt se apostol be þam cwið 
283.7.23: si quis templum dei uiolauerit disperdet illum deus 
283.7.24: he cwyð gif hwylc man godes tempel gewemð god hine fordeð 
283.7.25: se ælmihtiga drihten þe ðurh his micelan mihte getimbrude heofenas and eorðan he gemedemode hine sylfne on us to eardienne 
283.7.26: and þi we sceolon eallon mægene us warnian wið ealle unþeawas þæt we swylcne oneardiend ne geæbyligen 
283.7.27: ne gemete he on us þe his templu synt nan þing hories þurh unþeawas ne nan þing ofermodes 
283.7.28: forþam sona he acyrð þanon gif he þar ænne teonan þolað 
283.7.29: and gif ure alysend fram us gewitt sona se swica ealles mancynnes þæt is deofol genealæcð 
283.7.30: eala hwylc bið seo ungesælige sawul þe bið fram gode forlætenu and fram deofle ofþricced 
283.7.31: heo byð leohtes geæmtigud and heo bið þystra gefylled 
283.7.32: and heo byð fram ælcere swetnysse ahladen and heo byð mid ælcere biternysse gedrecced 
283.7.33: and heo forswilcð þæt ece lif and heo gemet ecne deað 
283.7.34: and heo gestrynð hyre susle tintrega and heo forlyst neorxnawonges gefean 
283.7.35: and nu men þa leofestan nu god sylf wolde his templ of us gewyrcan and gemedemode þæt he on us eardian wolde uton hicgan eallum mægene mid his fultume þæt we us oferflowedlice þing fram awurpan and us þa ðing gaderian þe us for gode nytwurðe syndon 
283.7.36: onscunien we galscipe and healden we clænnysse 
283.7.37: forhicgan we gitsunge and secen we mildheortnysse 
283.7.38: forseon we ælce hatunge and lufigen we soðe lufe 
283.7.39: and gif we þas þing doð þonne gelaðie we urne drihten þæt he symle wunað on þam temple ure heortan and ures lichaman 
283.7.40: and swa oft swa ge wyllen wurðian cyrcean symbelnysse healde ælc man forhæfednysse wið his agenne gemæccan and þænne swiðe syferlice and gesibsumlice to þære cyrcan becume 
283.7.41: and ælc man æfter his mihtum to godes cyrcum and þearfigendum mannum his ælmyssan dæle 
283.7.42: and gif ge þænne þus mid gastlicum weorcum and mid gastlicum freolsungum to þære cyrcan becumað þænne gegearnie ge þæt ge onfoð æt gode ælc þæra þinga þe ge hine rihtlice biddað 
283.7.43: and þæt gedafenað toforan eallum oðrum þingum þæt ælces mannes heorte beo wið ealle leahtras hwit and clæne 
283.7.44: swa swa ge gewilniað þæt ge to cyrcan becumon mid hwitum reafum and mid clænum 
283.7.45: ne fremað eow nan þing þæt ge hwite ætywon beforan manna eagum gif ge mid synnum gehorgode beoð on godes gesyhðe and his haligra engla 
283.7.46: ac uton swa oft swa we to godes cyrcan becuman wyllon ure sawla aclænsian mid haligum mægenum 
283.7.47: þæt is mid eadmodnysse and mid soðre lufe and mid geþylde and mid ælmesdædum and mid forhæfednysse oferætes and oferdrinces and eac æghwylcra lichamlicra lusta and mid clænnysse 
283.7.48: ealle þa men þe ðas halgan mægenu lufiað gelomlice and hig began wyllað hi gegladiað heora drihten and hine him to gelaþiað þæt he on him wunað and eardað swa we ær beforan sædon 
283.7.49: ða men þonne þe unþeawas and leahtras lufiað þæt is ofermettu and idel wuldor and anda and yrre and unrotnesse and gitsunge and gifernysse and oferdrinceas and unrihthæmedu and manslihtas and mæne aðas and þyfða and leasunge and morðor and wiccedom and þa ðe on ænigon þingon wigliað oððe be nytenum oððe be fugelum oððe þa ðe heora ælmessan behatað to mislicum treowum oððe to wyllum oððe ahwyder buton godes cyrceum ealle hig anytað crist ælmihtigne of hyra heortan and þæne deofol in gelædað and he on him wunað 
283.7.50: ealle þa cristenan menn þe ðyllice synt and þas ðing lufað þeh ðe hi to cyrcan gan and hyra gebedu singon and hi sylfe gelomlice seniun and hi swa þriste beon þæt hi to godes weofode gan and hi þar onfon þæs halgan gerynes drihtnes lichaman and his blodes hi synt þeahhwæðere soðlice afandud þæt hig synt deofles bearn and his þeowas and hi sceolon butan tweon æt heora ytemestan dæge mid him faran on ece genyðerunge buton hi hit mid mycelre dædbote and hreowsunge ær heora ende gebeton 
283.7.51: eac we witon þæt ealle cristene men þe synt eaðmode and clænheorte and mildheorte and arfæste and ælmesfulle and gesibsume and þa ðe nellað gewitan beon ne gewyrcean stala ne leasunga ne morðres ne manslyhta ne unrihthæmedes ne nanes þæra leahtra þe we ær her beforan sædon synt anfealde and fulfremede godes templu and crist butan tweon on him wunað 
283.7.52: and hi witodlice æfter heora heononsiðe mid him on heofena rice wuniað and þæra ecera meda and wynsumnyssa onfoð swa mycelra and swa mærlicra swa hit næfre ne mihte mannes eage geseon ne eare gehyran ne heorte ongytan þa mærða þe god hæfð gegearwod þam ðe hine lufiað mid inneweardre heortan 
283.7.53: men þa leofestan uton we forðan mid godes fultume eallum mægene forfleon þas heafodleahtras 
283.7.54: and þa læssan synna þe nan man butan beon ne mæg alysan we dæghwamlice mid singalum gebedum and rumgifulum ælmesdædum 
283.7.55: þe læs þe we ænigne teonan gewyrcean gode ælmihtigum þe gewilnað þæt he on us eardige 
283.7.56: soðlice twegen synt gewilnigende þæt hi on us eardian wyllað ure drihten hælenda cyning þe us þurh his halige blod of hellewitum alysde þa we þurh ðæs forman mannes gylt forwordene wæron and se swicola deofol þurh his mycelan andan is ealles manncynnes wiðerwinna 
283.7.57: warnige manna gehwylc hine sylfne þæt he crist ne adrife ut of his eardungstowe þurh synlice dæda þy læs he sceole mid mycelre fyrhtu his wiðerwinnan ondrædan 
283.7.58: healden we þæne arfæstan cyning þe us wyle to ecere blisse gelædan 
283.7.59: þænne ne þurfe we us þæne wælhreowan sceaðan ondrædan 
283.7.60: healden we þæt upplice leoht 
283.7.61: þænne ne durrun us to genealæcean þa nyðerlican þystru 
283.7.62: lufian we þæt ece lif 
283.7.63: þonne mage we forfleon þone ecan deað 
283.7.64: gefyllen we ure sawla mid wyrtgemangum þære halgan clænnysse 
283.7.65: aþwean we hi mid ælmesdædum and gefrætewien we hi mid missenlicum blostmum haligra mægena þæt we drihten hælend cyning into us gelaðian 
283.7.66: and swa oft swa hit ænige freolsdagas beon sunnandagas oððe mæssedagas oððe þyllice wurðingdagas þe we hatað templhalgunga forlæten we ælc oðer wurc and ælce woruldlice bysga and cumen we to godes cyrcean na þæt an mid clænum lichaman and mid clænum reafum ac eac mid swiðe clænum heortum 
283.7.67: toforan eallum oðrum þingum þæt nan man ne healde nænne nið ne nane hatunge on his heortan ongean his nextan þæt is ælc cristenman 
283.7.68: se þænne þe furðon ænne man hatige gehyre he hwæt se apostol cwyð 
283.7.69: qui odit fratrem suum homicida est 
283.7.70: he cwyð þæt se ðe his broþor hatað sy ealswa scyldig swa se manslaga 
283.7.71: hwylcum nebbe and mid hwylcere dyrstinysse derr he genealæcean to godes weofude þæt he þæs haligan gerynes onfo se ðe is þurh his broðor hatunge swa scyldig swa se manslaga 
283.7.72: ði ys manna gehwylcum mycel þearf þæt se ðe ær ænine teonan oððe ænine graman his nextan gedyde þæt he hrædlice to dædbote cyrre and him forgyfenysse bidde æt gode and æt þam ðe he æbyligðe gedon hæbbe 
283.7.73: and þam is eac mycel þearf þe ða æbyligðe þolað þæt he hrædlice forgyfenesse sylle þæt he mæge orsorhlice cweðan to gode on þam drihtenlican gebede þe we paternoster nemnað 
283.7.74: dimitte nobis debita nostra sicut et nos dimittimus debitoribus nostris 
283.7.75: þæt is drihten forgif us ure gyltas swa swa we forgyfað urum gyltendum 
283.7.76: nys eac nanum men to forwyrnenne se haligdom þæs fulwihtes 
283.7.77: and huruþinga þænne man untrumne gesihð þa men þonne þe heora bearn to fulwihte bringað and to þæs bisceopes bletsunge þæt he his hand ofer hig sette and him sylle þa seofonfealdan gife þæs halgan gastes hi gestrynað heora bearnum heofena rice and heom sylfum mycele mede æt gode 
283.7.78: ða ðe foryldað and forgymeleasiað þæt hig nellað heora bearn to þam fulwihte and to þære onasettednysse þæs bisceopes bletsunga bringan gif him under þam forðsið getimað witon hi þæt hi befeallað on swiðe hefige synnæ wið god ælmihtigne 
283.7.79: forþam hi forgymeleasedon þæne man þe hi to gode gestrynan sceoldon 
283.7.80: and hi sceolon þære sawle gescead agyldan on domesdæge beforan gode buton hi hit ær mid micelre dædbote her gebeton 
283.7.81: and wite eac æghwylc þæra manna þe oðres onfehð æt fulwihte oððe æt bisceopes handa þæt hi synt heora borhhanda wið god ælmihtigne 
283.7.82: and hi sceolon hi forþam gelomlice læran and mynegian þæt hi rihtne geleafan to gode hæbben and þæt hi heora lif rihtlice and syferlice lybben and toforan eallum oðrum þingum þæt hi him geswutelian and getæcean credan and paternoster 
283.7.83: forþam ðe nan man ne mæg beon rihtlice geleaffull buton he þæt cunne 
283.7.84: forþam ðe he sceal on þam credan his rihtan geleafan gode andettan and on þam paternostre him æt gode are biddan ægðer ge þises lifes ge eac þæs toweardan 
283.7.85: is eac nu þam mæssepreostum þe to þam gesette synt þæt hi sceolon godes folc læran swiðe micel þearf þæt hi ægðer ge mid godum weorcum ge mid godum larum þam folce bysnien and wisien hu hi mid clænnesse and mid ealre arwurðnysse heora rihtan geleafan to gode healden 
283.7.86: forþam ðe hi onfoð æt gode ecere mede for ælcum þæra manna þe ðurh hira godan bysna and þurh hira rihtan lare to godes rice becumað 
283.7.87: and swa hi magon eac witan þæt hi ecere susle and ecere tintrege onfoð æt ælcum þæra manna þe on heora scriftscire þurh hyra larleste and gymeleste on unclænum þingum and on unrihtum hira lif libbað and þurh þæt gode losiað and deoflum gegangað 
283.7.88: forþam ðe hit is awriten on halgum bocum and þus cweden 
283.7.89: non solum qui faciunt sed etiam qui consentiunt facientibus digni sunt morte perpetua 
283.7.90: þæt is na þa ane þe unriht wyrceað ac eac ealle þa ðe hit geþafiað and him styran nellað beoð eces deaðes wurþe 
283.7.91: ac uton we ealle swiðe geornlice urne hiht and ealne urne hopan on urne drihten settan and hine eaðmodlice dæges and nihtes biddan þæt he us gefultumige þæt we for urum yfelum weorcum ne þurfon on þa witu befeallan ac þæt we moton mid godum weorcum geearnian þæt we to þære ecan blisse becuman moton 

283.7.92: uton nu men þa leofestan nu we eaðe magon and us god þæne fyrst her on worulde forlæten hæfð godes willan georne wyrcean and to his þam upplican rice onettan 
283.7.93: þar is ece med and þar is lif butan deaðe 
283.7.94: and þar is gefea butan unrotnysse and þær is leoht butan þystrum 
283.7.95: and þær is wlite buton awendednysse and þar is ece bliss and ece gefea mid þam ecan fæder and mid þam efenecean suna and mid þam efenecean halgan gaste on ealra worulda woruld a butan ende amen 

