344.5.1: urum wealdende rihtgelyfendum a worulda woruld minum þam leofestan hlaforde ofer ealle oðre men eorðlice kyningas alfwold eastengla kyning mid rihte and mid gerisenum rice healdend felix þone rihtan geleafan gesette eallum geleafullum godes folcum and ecere gesundfulnysse hælo and gretingce gesend 
344.5.2: þinum wordum and bebodum ic hyrsumode 
344.5.3: ða boc ic gesette þe þu ahstest be life þæs arwurðan guðhlaces hluttrum wordum and tacnum 
344.5.4: ic forþan halsige and bidde þone gelæredan and þone geleafullan gif he her hwylc hleahterlic word onfinde þæt he þæt us ne wite 
344.5.5: ac gemune and geþence ælc þara tælendra and hleahterfulra þa on godes rice ne wuniað ac on anwylnysse þæs halgan geleafan 
344.5.6: and þa hælo middaneardes ac gemune and geþence na fram idelum þancum geþoht ac fram fiscerum gebodod and gesæd 
344.5.7: ac gif hwylc man ure angin and weorc tæle swa ic menige wat on angelcynne mid þam fægerum stafum gegylde fægere and glæwlice gesette þæt hig þas boc sylf settan mihton ne wite he þonne us swa we neode and hæse gehyrsumodon and word gefyldon 
344.5.8: forþan la þu leornere gif þu mid þan þeawe tælendra me hleahtrige warna þe sylfne þær þu þe hleahtres wene þæt þu þær semninga ne wurðe mid dymnysse þystro ablend 
344.5.9: þæt bið blindra þeaw þonne hig on leohte beoð þæt hig sylfe nyton buton hi on þeostrum dwelion 
344.5.10: on halgum gewrihtum bið oft unwisdom geciged forþon se fruma ealles yfeles ærest þonan cymð 
344.5.11: for þisum þingum þonne þu leornere ic þe manige þæt þu þa fremdan ne tæle þe læs þu fram oþrum eft swa fremde getæled sig 
344.5.12: ac þy læs ic lengc þone þanc hefige þara leornendra mid gesegenum þara fremdra tælnysse swa swa seo strange sæ and mycele oferliðe and nu becume to þære smyltestan hyðe guðlaces lifes 
344.5.13: forþon þu abæde æt me þæt ic þe write and sæde be þære drohtnunge guðlaces and his lifes bysene 
344.5.14: ic þe forþon hyrsumode and ic forþon write swa me þa dihteras sædon þe his lif geornost cuðon 
344.5.15: ærost hwylc wære se fruma oþþe on hwylcum ende he hit eft gelædde 
344.5.16: for þisum þingum ic þas bec sette þæt þa þe his lif þæs eadigan weres cuðon þæt him þonne þig geneahhor his lifes to gemyndum come 
344.5.17: and þam oðrum þe hit ær ne cuþon swa swa ic him rumne weg and gerædne tæhte 
344.5.18: þas þingc þe ic heron write ic geleornode fram gesegenum þæs arwyrðan abbodes wilfrides 
344.5.19: swilce eac manige oðre me þæt sædon þe mid þam eadigan were wæron and his lif hira eagum ofersawon 
344.5.20: ne tweoge ic aht þa mine dihteras þæt hi mihton gemunan and eall asecgan þa wundru þises eadigan weres 
344.5.21: wæron hi swiðe wide cuðe and mære geond angelcynnes land 
344.5.22: ic forþon þinum bebodum hyrsumede and þin word and willan hæbbe gefylled and þæt gewrit þisse andweardan hyrde swa ic mihte mid wisdome minra foregengena and þære yldrena gesette þone fruman on þam fruman ic gesette and þone ende in þam ende 

i 

344.5.23: on þam dagum æþelredes þæs mæran kyninges myrcna wæs sum æþela man on þære hehþeode myrcna rice se wæs haten penwald 
344.5.24: he wæs þæs yldestan and þæs æþelstan cynnes þe iclingas wæron genemnede 
344.5.25: he wæs for worulde welig and myccle gestreon hæfde and þa þa he welegost wæs and mæst gestreon hæfde ða gyrnde he him his gemæccan to nymanne 
344.5.26: he him þa ane geceas on þære mædena heape þe þær fægorost wæs and æþelestan kynnes seo wæs gehaten tette 
344.5.27: and hi þa samod wæron oð þone fyrst þæt god foresceawode þæt þæt wif mid bearne geeacnod wæs 
344.5.28: ða se tima com þæt heo þæt bearn cennan scolde þa sæmninga com tacn of heofenum and þæt bearn swytelice mid inseglum beclysde 
344.5.29: efne men gesawon ane hand on þam fægerestan readan hiwe of heofonum cumende 
344.5.30: and seo hæfde ane gyldene rode and wæs æteowod manegum mannum and helde toweard toforan þæs huses duru þær þæt cild inne acenned wæs 
344.5.31: ða men þa ealle þe þæt gesawon þiderweard efeston þæt hig þæt tacen swutelicor geseon woldon and ongitan 
344.5.32: seo hand þa gewende mid þære rode up to heofonum 
344.5.33: ða men þa ealle þe þæt tacen gesawon hi hi þa ealle on eorðan astrehton and god bædon þæt he heom geswutelian scolde hwæt þæt tacn and þæt forebeacn beon scolde þe him þær swa færlice æteowod wæs 
344.5.34: ða hi þa þæt gebed gefylled heafdon þa com þær sum wif mid miccle rædlicnysse yrnan of þam huse þe þæt cild inne acenned wæs and cleopode and cwæð þus to þam mannum 
344.5.35: beoð ge staþolfæste and gehyrte forþan þæs toweardan wuldres man on þisum middanearde her ys acenned 
344.5.36: ða hi þa men þæt word gehyrdon þa spræcon hig heom betwynan þæt þæt wære godcundlic tacn þe þær ætywed wæs forþon þe þæt bearn þær acenned wæs 
344.5.37: sume hig þonne cwædon þæt þurh godcunde stihtunge in þære ece eadignysse him wære seo gifu forestihtod þæs haliges tacnes þe him æt his acennednysse ætywod wæs 
344.5.38: wæron men swiþe wundriende be þære wisan and be þam tacne þe þær ætywed wæs 
344.5.39: and efne ær þon þe sunna on setl eode hit wæs ofer eall middelengla land cuð and mære 

ii 

344.5.40: ða þæs ymbe eahta niht þæs þe mon þæt cild brohte to þam halgan þweale fulwihtebæþes ða wæs him nama sceapen of þæs cynnes gereorde and of þære þeode guþlac swa hit wære of godcundlicre stihtunge gedon þæt he swa genemned wære 
344.5.41: forþon swa þa wisan leorneras secgað on angelcynne þæt se nama standeð on twam gewritum 
344.5.42: guðlac se nama ys on romanisc belli munus forþon þeah he mid woruldlice geswince menige earfoðnysse adreah and þeah mid gecyrrednysse þa gife þære ecan eadignysse mid sige eces lifes onfengc and swa mid þam apostolum cweþende 
344.5.43: beatus uir qui suffert temptationem quoniam cum probatus fuerit accipiet coronam uite quam repromisit deus diligentibus se 
344.5.44: þæt ys on englisc eadig man bið cwæð he se þe her on worulde manigfealdlice geswincnysse and earfoðnysse dreogeð forþon mid þam þe he gecostod bið and geswenced þonne onfehð he ecum beage and þæt god gehet eallum þam þe hine lufiað 
344.5.45: æfter þon þe he wæs aþwegen mid þam þweale þæs halgan fulluhtes ða wæs he eft to þære fæderlican healle gelædd and þær gefedd 
344.5.46: mid þam þe seo yld com þæt hit sprecan mihte æfter cnihtwisan þonne wæs he nawiht hefig ne unhyrsum his yldrum on wordum ne þam þe hine feddon nænigum oþþe yldran oþþe gingran 
344.5.47: ne he cnihtlice galnysse næs begangende ne idele spellunge folclicra manna ne ungeliclice olæcunge ne leaslicetunge ne he mistlice fugela sangas ne wurþode swa oft swa cnihtlicu yldo begæð 
344.5.48: ac on his scearpnysse þæt he weox and wearð glæd on his ansyne and hluttor and clæne on his mode and bilwite on his þeawum 
344.5.49: ac on him wæs se scima gastlicre beorhtnysse swa swyðe scinende þæt ealle þa men þe hine gesawon on him geseon mihton þa þing þe him towearde wæron 
344.5.50: ða wæs æfter siðfate þæt mægen on him weox and gestiþode on his geogoðe þa gemunde he þa strangan dæda þara iumanna and þara woruldfrumena 
344.5.51: he þa swa he of slæpe onwoce wearð his mod oncyrred and he gesomnode miccle scole and wered his geþoftena and hys efenhæfdlingas and him sylf to wæpnum feng 
344.5.52: þa wræc he his æfþancas on his feondum and heora burh bærnde and heora tunas oferhergode 
344.5.53: and he wide geond eorþan menigfeald wæl felde and sloh and of mannum heora æhta nam 
344.5.54: þa wæs he semninga innan manod godcundlice and læred þæt he þa word hete ealle þa he swa genam he het þriddan dæl agifan þam mannum þe he hit ær on genæmde 
344.5.55: ða wæs ymbe nigon winter þæs þe he þa ehtnysse begangende wæs se eadiga guthlac and he hine sylfne betweox þises andweardan middaneardes wealcan dwelode 
344.5.56: þa gelamp sume niht mid þam þe he com of farendum wege and he hys þa werigan lima reste and he menig þing mid his mode þohte ða wæs he færinga mid godes ege onbryrd and mid gastlicre lufan his heorte innan gefylled 
344.5.57: and mid þy he awoc he geþohte þa ealdan kyningas þe iu wæron þurh earmlicne deað and þurh sarlicne utgang þæs manfullan lifes þe þas woruld forleton 
344.5.58: and þa micclan welan þe hig ær hwilon ahton he geseh on hrædlicnysse ealle gewitan 
344.5.59: and he geseah his agen lif dæghwamlice to þam ende efstan and scyndan 
344.5.60: ða wæs he sæmninga mid þam godcundan egesan innan swa swyþe onbryrded þæt he andette gode gif he him þæs mergendæges geunnan wolde þæt he his þeow beon wolde 
344.5.61: mid þy þære nihte þystro gewiton and hit dæg wæs þa aras he and hine sylfne getacnode insegle cristes rode 
344.5.62: ða bead he his geferum þæt hi fundon him oðerne ealdorman and latteow hira geferscipe and he him andette and sæde þæt he wolde beon cristes þeow 
344.5.63: mid þam þe his geferan þas word gehyrdon þa wæron hi swiþe wundriende and swyþe forhte for þam wordum þe hi þær gehyrdon 
344.5.64: þa hi ealle to him aluton and hine bædon þæt he næfre þa þing swa ne gelæste swa he mid wordum gecwæð 
344.5.65: he þa hwæþere heora worda ne gimde ac þæt ilce þæt he ær geþohte þæt he þæt forð læstan wolde 
344.5.66: barn him swa swyþe innan þære godes lufan þæt nalæs þæt an þæt he þas woruld forseah ac swilce hys yldrena gestreon and his eard and þa sylfan his heafodgemacan þæt he þæt eall forlet 
344.5.67: ða he wæs feower and twentig wintra eald þa forlet he ealle þas woruldglenga and eallne his hiht on crist gesette 
344.5.68: and þa æfter þon þæt he ferde to mynstre þe ys gecweden hrypadun and þær þa gerynelican sceare onfeng sancte petres þæs apostoles under ælfðryðe abbodyssan and syþþan he to sceare and to þam munuclife feng 
344.5.69: hwæt he nænigre wætan onbitan nolde þe druncennysse þurh come 
344.5.70: and þa for þan þingum hine þa broðra hatedon þy he swa forhæbbende wæs and þa raðe syþþan hi þa hluttorlicnysse his modes and þa clænnysse his lifes ongeaton þæt hig ealle hine lufedon 
344.5.71: wæs he on ansine mycel and on lichaman clæne wynsum on his mode and wlitig on ansyne 
344.5.72: he wæs liðe and gemetfæst on his worde and he wæs geþyldig and eadmod and a seo godcunde lufu on hys heortan hat and byrnende 
344.5.73: mid þy he þa wæs in stafas and on leornunge getogen þa girnde he his sealmas to leornianne 
344.5.74: þa wæron þa wæstmberendan breost þæs eadigan weres mid godes gife gefyllede and mid þam lareowdome þæs hean magistres godes þæt he wæs on godcundlican þeodscipe getyd and gelæred 
344.5.75: mid þam þe he wæs twa gear on þære leornunge ða hæfde he his sealmas geleornod and canticas and ymnas and gebeda æfter cyriclicre endebyrdnysse 
344.5.76: þa ongan he wurðigan þa godan þeawas þara godra on þam life eadmodnysse and hyrsumnysse geþyld and þolemodnysse and forhæfednysse his lichaman and ealra þara godra mægen he wæs begangende 
344.5.77: ða ymbe twa winter þæs þe he his lif swa leofode under munuchade þæt he þa ongan wilnian westenes and sundersetle mid þy he gehyrde secgan and he leornode be þam ancerum þe geara on westene and on sundorsettlum for godes naman wunodon and heora lif leofodon ða wæs his heorte innan þurh godes gifu onbryrdod þæt he westenes gewilnode 
344.5.78: ða wæs sona ymbe unmanige dagas þæt he him leafe bæd æt þam þeowum þe þær yldest wæron þæt he feran moste 

iii 

344.5.79: ys on breton elande sum fenn unmætre mycelnysse þæt onginneð fram grante ea naht feor fram þære cestre ðe þy ylcan nama ys nemned granteceaster 
344.5.80: þær synd unmæte moras hwilon sweart wætersteal and hwilon fule eariþas yrnende and swylce eac manige ealand and hreod and beorhgas and treowgewrido and hit mid menigfealdan bignyssum widgill and lang þeneð and wunað on norðsæ 
344.5.81: mid þan se foresprecena wer þære eadigan gemynde guðlac þæs widgillan westenes þa ungearawan stowe þær gemette þa wæs he mid godcundum fultume gefylst and þa sona þan rihtestan wege þyder to geferde 
344.5.82: þa wæs mid þam þe he þyder com þæt he frægn þa bigengcan þæs landes hwær he on þam westene him eardungstowe findan mihte 
344.5.83: mid þy hi him menigfeald þing sædon be þære widgilnysse þæs westenes þa wæs tatwine gehaten sum man sæde þa þæt he wiste sum ealand synderlice digle þæt oft menige men eardian ongunnon ac for menigfealdum brogum and egsum and for annysse þæs widgillan westenes þæt hit nænig man adreogan ne mihte ac hit ælc forþan befluge 
344.5.84: mid þam þe se halga wer guðlac þa word gehyrde he bæd sona þæt he him þa stowe getæhte and he þa sona swa dyde 
344.5.85: eode þa on scip and þa ferdon begen þurh þa rugan fennas oþþæt hi comon to þære stowe þe man hateð cruwland 
344.5.86: wæs þæt land onmiddan þam westene swa gerad geseted þæs foresædan fennas swyðe digle and hit swyþe feawe men wiston buton þam anum þe hyt him tæhte 
344.5.87: swylc þær næfre nænig man ær eardian ne mihte ær se eadiga wer guthlac to com for þære eardunga þara awerigedra gasta 
344.5.88: and he þa se eadiga wer guþlac forhogode sona þa costunge þæra awerigdra gasta and mid heofonlicum fultume gestrangod wearð betwyx þa fenlican gewrido þæs widgillan westenes þæt he ana ongan eardian 
344.5.89: ða gelamp mid þære godcundan stihtunge þæt he on þa tid sancte bartholomei þæs apostoles com to þam ealande forþan he on eallum þingum his fultum sohte 
344.5.90: and he þa gelufode þære stowe digelnysse and he þa gehet þæt he wolde ealle dagas his lifes þær on þam ealande gode þeowian 
344.5.91: mid þy þe he þa unmanige dagas þær wæs þa geondsceawode he þa þing þe to þære stowe belumpon 
344.5.92: ða þohte he þæt he eft wolde to þam mynstre feran and his gebroðra gretan forþan he ær fram heom ungegret gewat 
344.5.93: ða þæs on mergen mid þan hit dæg wæs þa ferde he eft to þam mynstre 
344.5.94: þa wæs he þær hundnigantig nihta mid þam broðrum 
344.5.95: and þa syþþan he hig grette he þa eft hwærf to þære stowe þæs leofan westenes mid twam cnihtum 
344.5.96: ða wæs se eahtoða dæg þæs kalendes septembres þe man on þa tid wurðað sancte bartholomei þæs apostoles þa se eadiga wer guðlac com to þære foresprecenan stowe to cruwlande forþon he his fultum on eallum þingum ærest to þam sundorsetle sohte 
344.5.97: hæfde he þa on ylde six and twentig wintra þa he ærest se godes cempa on þam westene mid heofenlicre gife geweorðod 
344.5.98: gesæt þa sona wið þam scotungum þara werigra gasta þæt he hine mid gastlicum wæpnum gescylde he nam þone scyld þæs halgan gastes geleafan and hyne on þære byrnan gegearowode þæs heofonlican hihtes and he him dyde heolm on heafod clænra geþanca and mid þam strælum þæs halgan sealmsangas a singallice wið þam awerigedum gastum sceotode and campode 
344.5.99: and nu hwæt ys swa swiþe to wundrianne þa diglan mihte ures drihtnes and his mildheortnysse domas hwa mæg þa ealle asecgan 
344.5.100: swa se æþela lareow ealra þeoda sanctus paulus se apostol þone ure drihten ælmihtig god forestihtode to godspellianne his folce he wæs ær þon ehtere his þære halgan cyrcan and mid þan þe he to damascum ferde þære byrig þæt he wæs of þam þystrum gedwolum abroden iudea ungeleafulnysse mid þam swege heofonlicre stefne swa þonne þære arwurðan gemynde guðlac of þære gedrefednysse þissere worulde wæs gelæded to camphade þæs ecan lifes 

iiii 

be þam halgan were hu he eardode on þære stowe 

344.5.101: onginne ic nu be ðam life ðæs eadigan weres guðlaces swa swa ic gehyrde secgan þa þe his lif cuðon wilfrid and cissa þonne secge ic swa æfter þære endebyrdnysse 
344.5.102: wæs þær on þam ealande sum hlaw mycel ofer eorðan geworht 
344.5.103: þone ylcan men iu geara for feos wilnunga gedulfon and bræcon 
344.5.104: þa wæs þær on oþre sidan þæs hlawas gedolfen swylce mycel wæterseað wære 
344.5.105: on þam seaðe ufan se eadiga wer guthlac him hus getimbrode 
344.5.106: sona fram fruman þæs þe he þæt ancersetl gesæt þa geþohte he þæt he naðor ne wyllenes hrægles ne linenes brucan nolde ac on fellenum gegyrelan þæt he wolde ealle his dagas his lifes alifian and he hit swa forð gelæstende wæs 
344.5.107: ælce dæge wæs his bigleofan swylc gemetegung of þære tide þe he þæt westen eardigan ongan þæt he nawiht ne onbyrigde buton berene hlaf and wæter and þonne sunne wæs on setle þonne þigede he þa andlyfene þe he big leofode sona þæs þe he westen eardigan ongan 
344.5.108: þa gelamp hit sume dæge mid þy he þan gewunelican þeawe his sealm sang and his gebedum befeal þa se ealda feond mancynnes gengde geond þæt græswang efne swa grymetigende leo þæt he his costunga attor wide todæleð 
344.5.109: mid þy he þa his yfelnysse mægen and grymnysse attor teldode þæt he mid þan þa menniscan heortan wundode þa semninga swa he of gebendum bogan his costunge streale on þam mode gefæstnode þæs cristes cempan 

344.5.110: ða he þa se eadiga wer mid þære geættredan streale gewundod wæs þæs awerigedan gastes ða wæs his mod þæs eadigan weres swiðe gedrefed on him be þam onginne þe he ongan þæt westen swa ana eardigan 
344.5.111: mid þam he þa hine hider and þyder gelomlice on his mode cyrde and gemunde þa ærran synna and leahtras þe he gefremede and geworht hæfde 
344.5.112: and þa maran and unmættra him sylfa dyde þonne he wende þæt he hi æfre gebetan mihte 
344.5.113: ða hæfde hine seo deofollice stræl mid ormodnysse gewundodne wæs se eadiga wer guðlac mid þære ormodnysse þri dagas gewundod þæt he sylfa nyste hwider he wolde mid his mode gecyrran 
344.5.114: ða wæs þy þryddan dæge þære æfterfylgendan nihte þæt he þam tweogendum geþohtum fæstlice wiðstod and efne swa witedomlice muþe þæt he sang and clypode to gode and cwæð 
344.5.115: in tribulatione mea inuocaui dominum et reliqua 
344.5.116: þæt ys on englisc min drihten on minre geswincnysse ic þe to clypige ac gehyr þu me and gefultuma me on minum earfeðum 
344.5.117: ða wæs sona æfter þon þæt his se getreowa fultum him to com sanctus bartholomeus and nalæs þæt he him on slæpe ætywde ac he wæccende þone apostol on engellicre fægernysse geseah and sceawode 
344.5.118: and he þa sona se eadiga wer guðlac swiþe bliþe wæs þæs heofonlican cuman and him sona his heorte and his geþanc eall wæs onlihtod and he þa hrædlice þa yfelan and þa twyfealdan geþohtas forlet and hine se heofonlica cuma frefrode sanctus bartholomeus and hine mid wordum trymede and strangode 
344.5.119: and hine het þæt he ne tweode ac þæt he wære anræd and þæt he him on fultume beon wolde on eallum his earfeðum 
344.5.120: ða se halga guðlac þas word gehyrde his þæs getreowan freondes þa wæs he mid gastlicre blisse gefylled and his geleafan fæste on god sylfne getrymede and fæstnode 

344.5.121: swylce eac gelamp on sumne sæl mid þy he be þære drohtnunge smeade his lifes hu he gode gecwemlicost mihte lybban ða comon semninga twegen deoflu to him of þære lyfte slidan and þa to him cuðlice spræcon and cwædon 
344.5.122: we syndon gewisse þines lifes and þines geleafan trumnesse we witon and eac þin geþyld we cunnon unoferswyþed and þær we þin fandedon and costodon þæt we mid manigfealde cræfte ura wæpna stræla wið þe sendon 
344.5.123: we nu heononforð nellað þe leng swencan ne þe bysmrian nalæs þæt an þæt we þe þæs nu nellað lettan þæs þu ær geþoht hæfdest 
344.5.124: ac we þe eac wyllað secgan be þam eallum þe iu geara westen eardedon hu hi heora lif leofodon 
344.5.125: moyses ærest and helias hi fæston and swylce eac se hælend ealles middaneardes on westene he fæste 
344.5.126: and eac swylce þa mæran munecas þa mid aegiptum wæron and þær on westenum wunedon þa þurh heora forhæfdnysse on heom ealle uncyste of aslogon and acwealdon 
344.5.127: þonne gif þu þæt wilnast þæt þu of þe þa ær gefremedan synna aþwean wylt þonne scealt þu þinne lichaman þurh forhæfdnysse wæccan 
344.5.128: forþon swa myccle swa þu þe her on worulde swyþor swencst swa þu eft byst on ecnysse fæstlicor getrymed 
344.5.129: and swa myccle swa þu on þisum andweardan life ma earfoða drigast swa myccle þu eft on toweardnysse gefehst 
344.5.130: and þonne þu on fæsten her on worulde gestihst þonne bist þu ahafen for godes eagum 
344.5.131: forþon þin fæsten ne sceal beon þæt an twegra daga fyrst oþþe þreora oþþe ælce dæge þæt þu þe swa on tela myccle forhæfdnysse ahebbe ac on seofon nihta fyrstes fæstene biþ to clænsienne þone man 
344.5.132: swa on six dagum ærest god ealles middaneardes fægernysse gehiwode and gefrætwode and on þam seofoþan he hine reste swa þonne gedafenað þam men gelice þurh six daga fæsten þone gast gefrætwian and þonne þy seofoðan dæg mete þicgan and his lichaman restan 
344.5.133: ða se eadiga wer guðlac þas word gehyrde þa aras he sona and to gode clypode and hyne gebæd and þus cwæð 
344.5.134: syn mine fynd min drihten god a onhinder gecyrde forþon ic þe ongite and oncnawe forþon þe þu eart min scyppend 
344.5.135: þa sona æfter þam wordum se awyrigeda gast efne swa smic beforan his ansyne aidlode 
344.5.136: he þa forseah þa deofollican lare forþam þe he ealle þa ydele ongeat 
344.5.137: ac þa feng to þam medmycclan bigleofan þæt wæs to þam berenan hlafe and þone þigede and his lif bi leofode 
344.5.138: ða þa awyrigedan gastas þæt ongeaton þæt he hig ealle forhogode and heora lara hig þa þæt mid wependre stefne sorhgodon þæt hi oferswiðde wæron 
344.5.139: and se eadiga wer swa gesigefæstod wearð þæt he þa bysmornysse forhogode heora lara and heora costunga 
344.5.140: swylce eac gelamp on sumne sæl ymb unmanige dagas þæt he wæccende þa niht on halgum gebedum awunode þa on þære nihte stilnysse gelamp semninga þæt þær comon mycele meniu þara awyrigedra gasta and hi eall þæt hus mid heora cyme fyldon and hi on ealce healfe in guton ufan and neoðan and eghwonen 
344.5.141: hi wæron on ansyne egslice and hig hæfdon mycele heafda and langne sweoran and mægere ansyne hi wæron fulice and orfyrme on heora beardum and hi hæfdon ruge earan and wohnebb and reðelice eagan and fule muðas 
344.5.142: and heora toþas wæron gelice horses twuxan and him wæron þa þrotan mid lege gefylde and hi wæron ongristlice on stefne 
344.5.143: hi hæfdon woge sceancan and mycele cneowu and hindan greate and misscrence tan 
344.5.144: and hashrymedon stefnum and hi þa swa ungemetlice gestundum foron and swa unmetlicre ege þæt him þuhte þæt hit eall betweox heofone and eorðan hleoþrode þam egeslicum stefnum 
344.5.145: næs þa nænig yldend to þam þæt syþþan hi on þæt hus comon 
344.5.146: hi þa sona þone halgan wer eallum limum gebundon and hi hine tugon and læddon ut of þære cytan 
344.5.147: and hine þa læddon on þone sweartan fenn and hine þa on þa horwihtan wæter bewurpon and besencton 
344.5.148: æfter þon hi hine læddon on þam reðum stowum þæs westenes betwux þa þiccan gewrido þara bremela þæt him wæs eall se lichama gewundod 
344.5.149: mid þy hi þa lange on þære þystrunge hine swa swencton þa leton hi hine ane hwile abidan and gestandan heton hine þa þæt he of þam westene gewite oþþe gif he þæt nolde þonne woldon hi hine mid maran bysmerum swencan and costian 
344.5.150: he þa se eadiga wer guðlac heora worda ne gimde ac he mid witegiende muðe þus cwæð 
344.5.151: drihten me ys on þa swyþran healfe forþon ic ne beo oncyrred fram þe 
344.5.152: ða æfter þan þa awerigedan gastas hine genamon and hine swungon mid isenum swipum 
344.5.153: and þa æfter þon hi hine læddon on þam ongryrlican fiðerum betwux þa cealdan faca þære lyfte 
344.5.154: þa he þa wæs on þære heannysse þære lyfte þa geseah he ealne norðdæl heofones swylce he wære þam sweartestan wolcnum ymbseald swiðlicra þeostra 
344.5.155: ða geseah he færinga unmæte werod þæra awerigedra gasta him ongean cuman and hi þa sona þær tosomne gegaderodon 
344.5.156: and hi þa sona ealle þone halgan wer gelæddon to þam sweartum tintrehstowum helleduru hi hine gebrohton 
344.5.157: ða he þa þær geseah þa fulnysse þæs smyces and þa byrnenda lega and þone ege þære sweartan deopnysse he þa sona wæs forgitende ealra þara tintrega and þæra wita þe he fram þam awyrgedum gastum ær dreah and aþolode 
344.5.158: hi þa sona þa awyrgedan gastas betwux þa grimlican lega in hruron and feollon and þær þara arleasra manna sawla mid manigfealdum witum getintregodon 
344.5.159: ða se eadiga guthlac þa micelnysse geseah þara wita þa wæs he for þæra egsan swyðe afyrht ða cleopodon sona þa awyrgedan gastas mid mycelre cleopunge and þus cwædon 
344.5.160: us ys miht geseald þe to sceofanne on þas witu þisse deopnysse and her þæt fyr þæt þu sylfa on þe onbærndest and for þinum synnum and gyltum helleduru þe ongean openað 
344.5.161: mid þy þa awyrgedan gastas þisum wordum beotodon ða andswerode he heom þus and cwæð 
344.5.162: wa eow þeostra bearnum and forwyrde tuddre ge syndon dust and acsan and ysela 
344.5.163: hwa sealde eow earman þæt ge min ahton geweald on þas witu to sendanne 
344.5.164: hwæt ic her eom andweard and gearu and bidige mines drihtnes willan 
344.5.165: forhwon sceolon ge mid eowrum leasum beotingum me egsian 
344.5.166: hig þa sona þa awyrgedan gastes to þam eadigan woldon swylce hi hine þærin sceofan woldon 
344.5.167: ða semninga com se heofones bigengca se halga apostol sanctus bartholomeus mid heofonlicre byrhtnysse and wuldre scinende betwuhx þa dimnysse þeostru þære sweartan helle 
344.5.168: hi þa awyrgedan gastas ne mihton for þære fægernysse þæs halgan cuman þær awunian ac hi sylfe on þeostre gehyddon 
344.5.169: ða se eadiga wer guthlac his þone getreowan freond geseah þa wæs he mid gastlicre blisse and mid heofonlice gefean swiðe bliþe 
344.5.170: ða æfter þam het se halga apostol sanctus bartholomeus and heom bebead þæt hi him wæron underþeodde þæt hi hine eft gebrohton mid smyltnysse on þære ylcan stowe þe hi hine ær æt genamon 
344.5.171: and hig þa swa dydon and hine mid ealre smyltnysse swa gelæddon and on heora fiðerum bæron and feredon þæt he ne mihte on fotum ne on scipe fægeror gefered beon 
344.5.172: mid þy hi þa comon onmiddan þære lyfte heannysse ða comon him togeanes haligra gasta heap and hi ealle sungon and þus cwædon 
344.5.173: ibunt de uirtute in uirtutem et reliqua 
344.5.174: ðæt ys on englisc halige men gangað of mægene on mægen 
344.5.175: ða hit þa on mergen dagian wolde þa asetton hi hine eft þær hi hine ær genaman 
344.5.176: ða he þa his morgengebedtida wolde gode gefyllan þa geseah he þær standan twegen þara awerigdra gasta wepan swyþe and geomerian 
344.5.177: mid þy he hi ahsode forhwan hi weopon þa andswarodon hi him and þus cwædon 
344.5.178: wit wepað forþon þe uncer mægn eall þurh þe ys gebrocen and we þe nu ne moton to cuman ne to þe nane spræce habban 
344.5.179: ac on eallum þingum þu unc hæfst gebysmrod and ure miht eall oferswyþed 
344.5.180: ða æfter þam wordum hi gewiton ða awyrgedan gastes efne swa smic fram his ansyne 

hu þa deofla on brytisc spræcon 

344.5.181: ðæt gelamp on þam dagum cenredes mercna kyninges þæt brytta þeod angolcynnes feond þæt hi mid manigum gewinnum and mid missenlicum gefeohtum þæt hi angolcynne geswencton 
344.5.182: ða gelamp hit sumre nihte þa hit wæs hancred and se eadiga wer guðlac his uhtgebedum befeal þa wæs he sæmninga mid leohte slæpe swefed 
344.5.183: þa onbræd he guðlac of þam slæpe and eode þa sona ut and hawode and hercnode 
344.5.184: þa gehyrde he mycel werod þara awyrgedra gasta on bryttisc sprecende and he oncneow and ongeat heora gereorda forþam he ær hwilon mid him wæs on wrace 
344.5.185: ða sona æfter þon he geseah eall his hus mid fyre afylled and hi hine æfter þon ealne mid spera ordum afyldon and hi hine on þam sperum up on þa lyft ahengon 
344.5.186: þa ongeat sona se stranga cristes cempa þæt þæt wæron þa egsan and þa witu þæs awyrgedan gastes 
344.5.187: he þa sona unforhtlice þa stræle þara awerigdra gasta him fram asceaf and þone sealm sang exurgat deus et dissipentur et reliqua 
344.5.188: sona swa he þæt fyrmeste fers sang þæs sealmes þa gewiton hi swa swa smic fram his ansyne 
344.5.189: mid þy se eadiga wer guðlac swa gelomlice wið þam awerigedum gastum wann and campode þa ongeaton hi þæt heora mægn and weorc oferswyþed wæs 

be beccelle þam preoste 

344.5.190: wæs sum preost þæs nama wæs beccel 
344.5.191: þa com he to þam halgan were and hine bæd þæt he hine to him gename and þæt gehet þæt he eadmodlice wolde on godes þeowdome be his larum lyfian 
344.5.192: he þa se awyrgeda gast þæs ylcan preostes heortan and geþanc mid his searwes attre geondsprengde and mengde 
344.5.193: lærde hine se awyrgeda gast þæt he guðlac ofsloge and acwealde and þus on his heortan gesende 
344.5.194: gif ic hine ofslea and acwelle þonne mæg ic eft agan þa ylcan stowe æfter him and me þonne woruldmen arwurðiað swa swa hi hine nu doð 
344.5.195: ða gelamp hit sume dæge þæt se ylca preost com to þam eadigan were þæt he hine wolde scyran swa his gewuna wæs ymbe twentig nihta þæt he hine wolde þwean 
344.5.196: þa wæs he swyðe oflysted þæt he þæs eadigan weres blod agute 
344.5.197: he þa sona guthlac geseah þa lare þæs awyrgedan gastes swa him ealle þa toweardan þing þurh godes gifu wæron gecydde and eac swylce þa andweardan and he mihte þone man innan geseon and geondsceawian swa utan and he cwæð þus to him 
344.5.198: eala þu min beccel to hwan hafast þu bedigled under þam dysigan breoste þone awyrgedan feond forhwon nelt þu þæs biteran attres þa deaþberendan wæter of þe aspiwan 
344.5.199: ic þæt geseo þæt þu eart fram þam awyrgedan gaste beswicen and þa manfullan smeaunge þinre heortan 
344.5.200: manna kynnes costere and middaneardes feond hafað acenned on þe þa unablinnu þæs yfelan geþohtes 
344.5.201: ac ahwyrf þe fram þære yfelan lare þæs awyrgedan gastes 
344.5.202: ða ongeat he sona þæt he wæs fram þam awyrgedan gaste beswicen feol sona to þæs halgan weres fotum and þa sona mid tearum him his synne andette 
344.5.203: he þa sona se halga wer guðlac nalæs þæt an þæt he him þa synne forgeaf ac eac swylce he him gehet þæt he him wolde beon on fultume on eallum his earfeþum 

hu þa deofla ferdon 

344.5.204: ðæt gelamp sumere nihte þa se halga wer guðlac his gebedum befeal þa gehyrde he grymetunga hryþera and mislicra wildeora 
344.5.205: næs þa nan hwil to þam þæt he geseah ealra wihta and wildeora and wurma hiw in cuman to him 
344.5.206: ærest he geseah leon ansyne and he mid his blodigum tuxum to him beotode swylce eac fearres gelicnysse and beran ansyne þonne hi gebolgene beoð swylce eac næddrena hiw and swynes grymetunge and wulfa geþeot and hræfena cræcetunge and mislice fugela hwistlunge þæt hi woldon mid heora hiwunge þæs halgan weres mod awendan 
344.5.207: he þa se halga wer guþlac hine gewæpnode mid þan wæpne þære cristes rode and mid þam scylde þæs halgan geleafan and forseah þa costunge þara awyrgedra gasta and þus cwæð 
344.5.208: eala þu earma wiðerwearda gast þin mægn ys gesyne and þin miht ys gecyþed 
344.5.209: þu nu earmra wildeora and fugela and wyrma hiw ætywes þu iu þe ahofe þæt þu woldest beon gelic þam ecan gode 
344.5.210: nu þonne ic bebeode þe on þam naman þæs ecan godes se þe worhte and þe of heofones heannysse awearp þæt þu fram þisse ungeþwærnysse gestille 
344.5.211: þa sona æfter þon ealle þa ætywnysse þara awerigdra gasta onweg gewiton 

hu þæt gewrit begiten wæs 

344.5.212: ðæt gelamp on sumere nihte þæt þær com sum man to þæs halgan weres spræce 
344.5.213: mid þy he þær hwilchwegum dagas wunode þa gelamp hit þæt he sum gewrit awrat on cartan 
344.5.214: þa he þa hæfde þæt gewrit awriten þa eode he ut 
344.5.215: ða com þær sum hrefen inn sona swa he þa cartan geseah þa genam he hig sona and gewat mid on þæne fenn 
344.5.216: sona swa se foresæda cuma ongean com þa geseah he ðone hrefen þa cartan beran þa wæs he sona swyðe unbliþe 
344.5.217: ða wæs on þam ylcan timan þæt se halga wer gutðlac ut of his cyrcan eode 
344.5.218: þa geseah he þone broþor sarigne 
344.5.219: þa frefrode he hine and him to cwæð 
344.5.220: ne beo þu broþor sarig ac swa se hrefen þurh þa fennas upp afligeð swa þu him æfter row þonne metest þu þæt gewrit 
344.5.221: næs þa nænig hwil to þan þæt he to scipe eode se ylca þe þæt gewrit wrat 
344.5.222: mid þy he þurh þa fenland reow þa com he to sumum mere þe wel neah þam eglande wæs 
344.5.223: þa wæs þær onmiddan þam mere sum hreodbed 
344.5.224: þa hangode seo carte on þam hreode efne swa hig mannes hand þær ahengce 
344.5.225: and he sona þa bliþe feng to þære cartan and he wundriende to þam godes were brohte 
344.5.226: and he þa se eadiga wer guthlac sæde þæt þæt nære his geearnung ac godes mildheortnysse 
344.5.227: wæron on þam ylcan yglande twegen hrefnas gewunode to þæs gifre þæt swa hwæt swa hi mihton gegripan þæt hi þæt woldon onweg alædan 
344.5.228: and he þeahhwæþere heora gifernysse ealle æbær and geþolode þæt he eft sealde mannum bysene his geþyldes 
344.5.229: and nalæs þæt an þæt him þa fugelas underþeodde wæron ac eac swa þa fixas and wilde deor þæs westenes ealle hi him hyrdon and he hym dæghwamlice andlyfene sealde of his agenre handa swa heora gecynde wæs 

hu þa swalawan on him sæton and sungon 

344.5.230: þæt gelamp sume siþe þæt þær com sum arwurþe broðor to him þæs nama wæs wilfrið se him wæs geara on gastlice þoftscipe geþeoded 
344.5.231: mid þan þe hig þa on manegum gespræcum heora gastlic lif smeadon þa comon þær sæmninga in twa swalewan fleogan and hi efne blissiende heora sang up ahofon 
344.5.232: and þa æfter þon hi setton unforhtlice on þa sculdra þæs halgan weres guðlaces and hi þær heora sang up ahofon and hi eft setton on his breost and on his earmas and on his cneowu 
344.5.233: ða he þa wilfrið lange þa fugelas wundriende beheold þa frægn hine wilfriþ forhwon þa wildan fugelas þæs widgillan westenes swa eadmodlice him onsæton 
344.5.234: he þa se halga wer guðlac him andswarode and him to cwæð 
344.5.235: ne leornodest þu broðor wilfrið on halgum gewritum þæt se þe on godes willan his lif leofode þæt hine wilde deor and wilde fugelas þe near wæron and se man þe hine wolde fram woruldmannum his lif libban þæt hine englas þe near comon 
344.5.236: forþon se þe woruldlicra manna spræce gelomlice wilnað þonne ne mæg he þa engellican spræce befeolan 

ymb þa glofan þe þa hrefnas bæron 

344.5.237: swylce eac gelamp sume siþe witedomlic wundor be þisum halgan were 
344.5.238: wæs sum foremæra man æþelan kynekynnes on myrcna rice þæs nama wæs æþelbald 
344.5.239: þa wolde he to þæs halgan weres spræce cuman 
344.5.240: beget þa æt wilfriðe þæt he hine to þam godes were gelædde 
344.5.241: and hi þa sona on scipe eodon and ferdon to þam yglande þær se halga wer guthlac on wæs 
344.5.242: ða hi þa to þam halgan were comon þa hæfde wilfrið forlæten his glofan on þam scipe and hi þa wið þone halgan wer spræcon 
344.5.243: he þa se eadiga wer guthlac acsode hi hwæðer hi ænig þinc æfter heom on þam scipe forleton swa him god ealle þa diglan þingc cuð gedyde 
344.5.244: þa andswarode him wilfrið and cwæð þæt he forlete his twa glofan on þam scipe 
344.5.245: næs þa nænig hwil to þan sona swa hi ut of þam inne eodon þa gesegon hi þone hræfn mid þan sweartan nebbe þa glofe teran uppe on anes huses þæce 
344.5.246: he þa sona se halga wer guðlac þone hrefn mid his worde þreade for his reþnysse and he þa his worde hyrsumode 
344.5.247: swa fleah se fugel west ofer þæt westen 
344.5.248: he þa wilfrið mid gyrde of þæs huses hrofe þa glofe geræhte 
344.5.249: swylce næs eac nænig hwil to þam sona comon þær þry men to þære hyðe and þær tacn slogon 
344.5.250: þa sona eode se halga wer guðlac ut to þam mannum mid bliðum andwlite and gode mode 
344.5.251: he þa spæc wið þam mannum 
344.5.252: mid þan þe hi faran woldon þa brohton hi forð ane glofe sædon þæt heo of anes hrefnes muþe feolle 
344.5.253: he se halga wer guþlac sona to smerciende feng and heom his bletsunge sealde and hi eft ferdon 
344.5.254: and he eft ageaf þa glofe þam þe hi ær ahte 

hu hwætred his hælo onfeng 

344.5.255: wæs on eastengla lande sum man æþeles cynnes þæs nama wæs hwætred 
344.5.256: mid þy he þa dæghwamlice mid arfæstnysse his ealderum underþeoded wæs hit gelamp sume siðe þa he æt his fæder hame wæs þæt se awyrgeda gast him on eode þæt he of his gewitte wearð 
344.5.257: and hine se awyrgeda feond swa swyþe swencte mid þære wodnysse þæt he hys agene lichama mid irene ge eac mid his toþum blodgode and wundode 
344.5.258: and nalæs þæt an þæt he hine sylfne swa mid þam wælhreowum toþum wundode ac eac swa hwylcne swa he mihte þæt he swa gelice tær 
344.5.259: ða gelamp sume siþe þæt þær wæs mycel menigo manna gegaderod his maga and eac oþra his nehfreonda þæt hi hine woldon gebindan and don hine gewyldne 
344.5.260: he þa genam sum twibil and mid þan þry men to deaðe ofsloh and oþre manige mid gesarode 
344.5.261: wæs þa feowor gear þæt he swa wæs mid þære wodnysse swiðe geswenced 
344.5.262: þa wæs he æt nextan genumen fram his magum and to halgum mynstre gelæd to þon þæt hine mæssepreostas and bisceopas wið þa wodnysse þwean and clænsian sceoldon 
344.5.263: and hi hwæþere on menigum þingum ne mihton þa yfelan mægn þæs awyrgdan gastes of adrifan 
344.5.264: ða æt nextan hi eft ham unrote mid þam mæge ferdon and hi him deaþes swyðor uþon þonne he lengc þa men drehte 
344.5.265: ða wæs æt nextan gemærsod se hlisa on þam þeodscipe þæt on þam fenne middum on anum eglande þe cruwland hatte wære sum ancra þe missenlicum mægnum for gode weohse 
344.5.266: hi þa sona þa hi þær þone halgan wer acsodon þohton þæt hi woldon þær þone man gebringan gif þæt godes stihtung wære þæt hi þær are findan mihton 
344.5.267: and hi hit swa gefremedon ferdon þyder þæt hi comon to sumum yglande þe wel neah wæs þam eglande þe se godes man on wæs and þær wæron on niht mid þan seocan men 
344.5.268: þa hit þa on mergen dæg wæs þa comon hi to þam foresprecenan eglande and þa mid þan gewunelican þeawe tacen slogon 
344.5.269: he þa sona se halga wer guðlac to heom eode mid healice mægne godes lufan 
344.5.270: þa hi þa heora intingan him wepende sædon þa wæs he sona mid mildheortnysse gefylled 
344.5.271: genam þa sona þone untruman man and hine lædde into his cyrican and þær þry dagas singallice on his gebedum awunode 
344.5.272: þa on þam þriddan dæge þa sunne up eode þa baþode he hine on gehalgedum wætre and bleow on his ansyne and mid þan eall þæt mægn þæs awyrgedan gastes on him gebræc 
344.5.273: and he þa se ylca man swa he of hefegum slæpe raxende awoce and he eft to his hælo feng and ham ferde 
344.5.274: and him næfre syþþan þa hwile þe he leofode seo adle ne eglode 

be aþelbaldes gefere 

344.5.275: swilce eac gelamp on sumne sæl þæt þæs foresprecenan wræccan aþelbaldes gefere þæs nama wæs ecga þæt he wæs fram þam awyrgedan gaste unstille 
344.5.276: and swa swyþe he hine drehte þæt he his sylfes nænig gemynd ne hæfde 
344.5.277: hi þa his magas hine to þam godes men gelæddon 
344.5.278: ða sona þæs þe he to him com þa begyrde he hine mid his gyrdele 
344.5.279: næs þa nænig hwil to þan sona swa he wæs mid þam gyrdele begyrd eal seo unclænnysse fram him gewat and him syþþan næfre seo adle ne eglode 
344.5.280: eac se eadiga wer guðlac witedomlice gaste weox and fremede and he þa toweardan mannum cydde swa cuðlice swa þa andweardan 

be þam abbode 

344.5.281: þæt gelamp sume siþe þæt þær com sum abbod to him þe him wæs geara on gastlicum þoftscipe geþeoded 
344.5.282: þa he þa þyder ferde þa wæron his handþegnas twegen bædon hyne þurh leofe bene þæt hi moston on oðerne weg faran and sædon þæt him þæs neod wære and eac þearf 
344.5.283: þa geuþe him þæs se abbod þæs þe hi hine bædon 
344.5.284: ða he þa se abbod þær com to þære spræce þæs eadigan weres guðlaces mid þan hi þa sylfe betweonum drencton of þam willan haligra gewrita þa betwyx þa halgan gewritu þe hi spræcon ða cwæð guðlac to him 
344.5.285: ac hwyder gewiton þa twegen þe ær fram þe cyrdon 
344.5.286: þa andswarode he him and cwæð 
344.5.287: hi bædon læfe æt me wæs heom oþer intinga þæt hi hider cuman ne mihton 
344.5.288: he þa guðlac him andswarode swa him god ealle þa toweardan þing onwreah þæt him wæron swa cuðe swa þa andweardan ongan him þa secgan þone sið þara broþra and him cwæð to 
344.5.289: hi ferdon þær to sumre wydewan ham and þær wæron ondrencte mid oferdrynce 
344.5.290: and nalæs þæt an þæt he him þone heora siþ sæde ac eac swilce be heora andleofone ge eac swilce þa sylfan word þe hi þær spræcon eall he be endebyrdnysse him gerehte 
344.5.291: mid þan þe se abbod his bletsunge hæfde onfangen he þa eft ferde 
344.5.292: mid þy þe þa foresprecenan broþra eft to þam abbode comon þa fregn he hi hwær hi wæron 
344.5.293: þa andswarodon hi him and cwædon þæt hi wæron on heora nydþearfum swyðe geswencte 
344.5.294: þa axode he hi hwæþer hit swa wære 
344.5.295: þa sworon hi swiðe þæt hit swa wære 
344.5.296: þa cwæð he to him ac to hwon sweriað git man 
344.5.297: ac wæron æt þisse wydewan hame and þær þus yncer lif leofodon and þisum wordum þus þær spræcon 
344.5.298: þa ongeaton hi heora misdæda feollon þa to his fotum and him forgifenysse bædon and him andetton þæt hit wære swa he ær sæde 

be þam broþrum þe him to comon 

344.5.299: comon eac swylce twegen broðra to him on sumne sæl of sumum mynstre 
344.5.300: þa hi þa þyderweard ferdon þa hæfdon hi mid heom twa flaxan mid ælað gefylde 
344.5.301: þa gewearð him betweonan þæt hi þa gehyddon under anre tyrf þæt hi þonne hi ham ferdon hæfdon eft mid him 
344.5.302: ða hi þa to him comon þa trymede he hi mid his lare and mid his manunge heora heortan intimbrede 
344.5.303: mid þan þe hi manig þing heom betweonum spræcon ða se eadiga wer guðlac mid bliþum andwlitan and hlihhende gespræce he cwæþ to heom 
344.5.304: forhwon behydde git þa flaxan under ane tyrf and forhwon ne læddon ge hi mid inc 
344.5.305: hi þa swyðe wundrodon þara worda þæs halgan weres and to him luton and hine bletsunge bædon 
344.5.306: and he hi gebletsode and hi þa eft ham ferdon 
344.5.307: wæs on þa sylfan tid þæt þone foresprecenan wer missenlices hades men sohton ægðer þara ge ealdormen ge bisceopas and abbodas and ælces hades heane and rice 
344.5.308: and nalæs þæt an þæt hine men sohton of þære hehþeode mercna rice ac eac swylce ealle þa þe on bretone wæron þe þisne eadigan wer hyrdon þæt hi æghwonon to him efston and scyndon 
344.5.309: and þa þe wæron aþer oþþe on lichaman untrumnysse oððe fram þam awyrgdan gaste geswencte and numene oþþe oþrum yfelum þe manna cynn mid missenlicum sorgum and sarum utan ymbseald ys 
344.5.310: and on heora nænigum se hiht awacode þe hi to him genamon 
344.5.311: forþan næs nænig untrum þæt he ungelacnod fram him ferde nænig deofolseoc þæt he eft wel gewitfæst ne wære ne on nænigre untrumnysse þæt he eft gehæled him fram ne ferde 

be aþelbaldes gefere 

344.5.312: ðæt gelamp mid þan þæt manige men for missenlicum þingum him to comon þa betweox oþre com þær þæs foresprecenan wræccan æþelbaldes gefera þæs nama wæs oua þæt he wolde þone halgan geneosian and wiþ gesprecan 
344.5.313: ða gelamp hit þan æfteran dæge þæs þe he þyder on þære fore wæs þa eode he ofer sumne þorn on niht 
344.5.314: þa besloh se þorn on þone fot and swa strang wæs se sting þæs þornes þæt he eode þurh þone fot 
344.5.315: and he þa uneaðe þone sið geferde and þurh mycel gewinn he to þam foresprecenan eglande becom þær se eadiga wer guðlac on eardode 
344.5.316: and mid þan þe he þær on niht wæs þa asweoll him se lichama ofer healf fram þam lendenum oþ þa fet 
344.5.317: and swa sarlice he wæs mid þam sare geswenced þæt he naðer þara ne gesittan ne standan mihte 
344.5.318: mid þy man þæt þam godes were sæde guðlace þa bebead he þæt hine man to him gelædde 
344.5.319: þa he þa wæs broht to him þa sæde he him þone intingan þurh hwæt he ærest swa geþræst wære and hu him ærest þæt earfoð on become 
344.5.320: he þa sona guðlac hine sylfne ungyrede and þæt reaf þe he genehlice on him hæfde he hit slefde on þone foresprecenan man 
344.5.321: næs þa nænig hwil to þon sona swa he mid þan hrægle swa miccles weres gegyred wæs þa ne mihte þæt þæt sar aberan 
344.5.322: he þa sona se ylca þorn efne swa swa stræl of bogan astelleþ swa he of þam men afleah and on þa fyrle gewat 
344.5.323: and þa sona on þa sylfan tid eall se swyle and eall þæt sar gewat fram him 
344.5.324: and he sona to þa sylfan tid mid bliþum mode to þam halgan were spræc and he eft þanon ferde butan sceðnysse æniges sares 
344.5.325: swylce eac gelamp þæt ealle þa men wundrodon þe þas þing gehyrdon and hi on þon wuldredon and heredon heofones god 

be þam halgan biscope sancte hæddan 

344.5.326: swylce nys eac mid idele to forlætenne þæt wundor þæt þurh witedomes cræft he wiste and mannum cydde forþon him wæs þurh godes gife seald þæt he þa word þara æfwearda swa geara wiste swa þara andwearda þe him foran gesæde wæron 
344.5.327: gelamp sume siþe þæt sum bisceop to him ferde þæs nama wæs hædda 
344.5.328: efne swa swa he wære mid heofonlicre þeahte gelæred þæt he to þære spræce ferde þæs godes mannes 
344.5.329: þa hæfde se bisceop mid hine on his geferscipe sumne man gelæredne þæs nama wæs wigfrið 
344.5.330: mid þan he þa betweox þa oðre þæs bisceopes þegnas þyder ferde þa ongunnon hi fela þinga be þam halgan were sprecan and fela þinga be his wundrum sædon 
344.5.331: sume hi þonne sædon þa heardlicnysse his lifes þa wundor þe he worhte 
344.5.332: sume hi þonne twiendlice be his life spræcon and þæt cwædon þæt hi nyston hwæðer he on godes mihte þa þing worhte þe þurh deofles cræft 
344.5.333: þa þa hi þas þing þus heom betweonon spræcon þa cwæþ se witega to heom 
344.5.334: ic mæg cwæð he cunnian and gewitan hwæþer he biþ bigengca þære godcundan æfæstnysse forþon ic wæs lange betwux sceotta folc eardiende and ic geseah þær manige gode and on godes þeodscipe wel heora lif læddon 
344.5.335: and hi manigum wundrum and tacnum þurh godes mihte beforan manna eagum scinon 
344.5.336: of þara manna life þe ic þær geseah ic mæg ongitan hu gerad þises mannes lif ys hwæþer he þurh godes miht þa wundor wyrceð þe he þurh deofles miht deð 
344.5.337: mid þy þa se foresprecena bisceop to þære spræce becom þæs godes mannes guðlaces hi þa sylfe betweonum indrencton mid þam cerenum þære godspellican swetnysse 
344.5.338: wæs on þam eadigan were guðlace seo beorhtnys þære drihtnes gife swa swyþe scinende þæt swa hwæt swa he bodode and lærde swa he of engcellicre spræce þa word bodode and sæde 
344.5.339: wæs eac swiðe mycel wisdom on him heofonlice snyttro þæt swa hwæt swa he gelærde þæt he þæt trymede mid þa godcundan bysena haligra gewrita 
344.5.340: and he þa semninga se biscop on midre þære spræce þe hi heom betwux smeadon eadmodlice to þam godes were geleat and hine geornlice bæd and halsode þæt he þurh hine sacerdlice þenunge onfengce þæt he hine moste gehadigan to mæssepreoste and to þenunge drihtnes weofodes 
344.5.341: he þa sona guðlac his benun geþafode and he hine sylfne to eorðan astrehte and þæt cwæð þæt he wolde þæs þe godes willa wære and þæs biscopes 
344.5.342: þa hi þa hæfdon þa þenunge gefylled and he wæs gehalgod swa ic ær sæde he þa se biscop bæd þone halgan wer þæt he scolde to gereorde fon mid him 
344.5.343: and he þa swa dyde þeah hit his life ungeþeawe wære 
344.5.344: þa hi þa to gereorde sæton swa ic ær sæde þa locode guthlac to þæs biscopes þegnum 
344.5.345: þa geseah he þone foresprecenan broðor wigfrið cwæð þa þus to him 
344.5.346: and nu broþor wigfrið ac hwylc þince þe nu þæt se preost sig be þam þu gyrstandæge cwæde þæt þu woldest gecunnian hwæþer he wære god oþþe gal 
344.5.347: he þa sona wigfrið aras and þa to eorþan leat and his synne him andette 
344.5.348: he þa sona se halga wer him togeanes fengc and him his miltse geaf and sealde 
344.5.349: wæs halgung þæs eglandes cruwlande and eac þæs eadigan weres guthlaces on harfæstlice tide fif dagum ær sancte bartholomeus mæssan 

be ecgburhe abbodyssan 

344.5.350: swylce eac gelamp sume siþe þæt seo arwyrðe fæmne ecgburh abbodysse aldwulfes dohtor þæs cyninges sende þam arwurðan were guðlace leadene þruh and þær scytan to 
344.5.351: and hine halsode þurh þone halgan naman þæs upplican kyninges þæt æfter his forðfore man his lichaman moste in gesettan 
344.5.352: heo gesende þa gretinge be sumum arwyrðes lifes broþor and hine het þæt he him geaxian sceolde hwa þære stowe hyrde æfter him beon sceolde 
344.5.353: mid þan he þære arwyrðan fæmnan gretinge luflice onfeng ða be þon þe he geaxod wæs hwa þære stowe hyrde æfter him beon scolde þa andswarode he and cwæð þæt se man wære on hæþenum folce and þa git nære gefullod 
344.5.354: ac þeahhwæþere þæt he þa sona come and þa gerynu sceolde onfon fulluhtbæþes 
344.5.355: and hit eac swa gelamp forþon se ylca cissa se þe eft þa stowe heold he com þæs ymb litel fæc on bretone and hine man þær gefullode swa se godes wer foresæde 

be aðelbalde þam kyninge 

344.5.356: swylce nys eac mid idelnysse to forlætanne þæt wundor þe þes halga wer guthlac foresæde and mannum cydde 
344.5.357: wæs on sumre tide þæt com se foresprecena wræcca to him aþelbald 
344.5.358: and hine ceolred se kyning hider and þider wide aflymde and he his ehtnysse and his hatunge fleah and scunode 
344.5.359: ða com he to þære spæce þæs halgan weres guðlaces 
344.5.360: þa þa se mennisca fultum him beswac hine þeahhwæþere se godcunda fultum gefrefrode 
344.5.361: mid þy he þa to þam godes were com and he him his earfoða rehte þa cwæð guðlac þus to him 
344.5.362: eala min cniht þinra gewinna and earfoða ic eom unforgitende 
344.5.363: ic forþon þe gemiltsode and for þinum earfoðum ic bæd god þæt he þe gemiltsode and þe gefultomode 
344.5.364: and he þa mine bene gehyrde and he þe syleþ rice and anweald þinre þeode 
344.5.365: and þa ealle fleoð beforan þe þa þe hatiað and þin sweord fornymeð ealle þine þa wiþerweardan forþon drihten þe bið on fultume 
344.5.366: ac beo þu geþyldig forþon ne begitest þu na þæt rice on gerisne woruldlicra þinga ac mid drihtnes fultume þu þin rice begytest 
344.5.367: forþon drihten þa genyþerað þe þe nu hatiað and drihten afyrreð þæt rice fram him and hæfð þe gemynt and geteohhod 
344.5.368: þa he þas word gehyrde he þa sona aþelbald his hiht and his geleafan on god sylfne trymede 
344.5.369: and he getrywode and gelyfde ealle þa þing þe se halga wer foresæde þæt ricu beoð onwende and of anumene and hit a to þam ende efesteð 
344.5.370: and se rica and se heana se gelæreda and se ungelærda and geong and eald ealle hi gelice se stranga deað forgripeð and nymð 

be þæs halgan weres lifes lenge and be his forðfore 

344.5.371: ða gelamp hit on fyrste æfter þissum þæt se leofa godes þeow guthlac æfter þon fiftyne gear þe he gode willigende lædde his lif þa wolde god his þone leofan þeow of þam gewinne þisse worulde yrmþa gelædan to þære ecan reste þæs heofoncundan rices 
344.5.372: ða gelamp on sumne sæl mid þy he on his cyrcan æt his gebedum wæs þa wæs he semninga mid adle gestanden 
344.5.373: and he sona ongeat þæt him wæs godes hand to sended and he swyþe gebliþe hine het gyrwan to þam ingange þæs heofonlican rices 
344.5.374: wæs he seofon dagas mid þære adle geswenced and þæs eahtoþan dæges he wæs to þam ytemestan gelæded 
344.5.375: þa gestod hine seo adl þon wodnesdæg nehst eastron and þa eft þan ylcan dæge on þære eastorwucan he þæt lif of þam lichaman sende 

344.5.376: wæs sum broðor mid him þæs nama wæs beccel þurh þone ic þa forðfore ongeat þæs eadigan weres 
344.5.377: mid þy he þa com þy dæge þe hine seo adle gestod þa acsode he hine be gehwilcum þingum 
344.5.378: þa andswarode he him lætlice and mid langre sworetunge þæt orð of þam breostum teah 
344.5.379: þa he þa geseah þone halgan wer swa unrotes modes þa cwæð he to him 
344.5.380: hwæt gelamp þe nywes nu ða ac þe on þisse nihte sum untrumnysse gelamp 
344.5.381: þa andswarode he him and him cwæð to adle me gelamp on þisse nihte 
344.5.382: þa frægn he eft hine wast þu min fæder þone intingan þinre adle oþþe to hwylcum ende wenest þu þæt seo mettrumnysse wylle gelimpan 
344.5.383: þa andswarode he him eft se halga wer and him cwæð to 
344.5.384: þeos ongitenysse minre untrumnysse ys þæt of þisum lichaman sceal beon se gast alæded 
344.5.385: forþon þan eahtoþan dæg bið ende þære minre mettrumnysse 
344.5.386: forþon þæt gedafenað þæt se gast beo gegearwod þæt ic mæg gode filian 

344.5.387: þa he þa þas word gehyrde se foresprecena broðor beccel 
344.5.388: he þa swyþe weop and geomrian ongan and mid mycelre uneðnysse his eagospind mid tearum gelomlice leohte 
344.5.389: þa frefrode hine se godes wer guthlac and him cwæð to 
344.5.390: min bearn ne beo þu na geunrotsod forþon ne bið me nænig uneþnysse þæt ic to drihtne minum gode fare 
344.5.391: wæs swa mycel rumnes on him þæs halgan geleafan and swa mycele he to þære godes lufan hæfde þæt se cuþa and se uncuþa ealle him wæs gelice gesegen on godum dædum 

344.5.392: ða þæs ymbe feower niht com se forma easterdæg 
344.5.393: he þa se eadiga wer guðlac on þære his mettrumnysse gode lac onsægde and mæssan sang 
344.5.394: and syþþan he þa deorwyrþan lac offrode cristes blodes þa ongan he þam foresprecenan breþer godspellian 
344.5.395: and he hine swa swyþe deoplice mid his lare ineode þæt he næfre ær ne syþþan swylc ne gehyrde 
344.5.396: mid þan þe se seofoða dæg com þære his mettrumnysse þa com se foresprecena broðor on þære sixtan tide þæs dæges þæt he hine geneosian wolde 
344.5.397: þa gemette he hine hleonian on þam hale his cyrcan wið þam weofode 
344.5.398: þa hwæþere he ne mihte wið hine sprecan forþon he geseah þæt his untrumnysse hine swyþe swencte 
344.5.399: þa þeahhwæþere he hine æfter þon bæd þæt he his word to him forlete ær þon þe he swulte 
344.5.400: he þa se eadiga wer guþlac hwæthwego fram þam wage þa werigan limu ahof cwæð þa þus to him 
344.5.401: min bearn nu ys þære tide swiþe neah ac behealt þu min þa ytemestan bebodu 
344.5.402: æfter þon þe min sawl of þam lichaman fere þonne far þu to minre swustor and hyre secge þæt ic forþon her on middanearde hire ansyne fleah and hi geseon nolde þæt wyt eft on heofonum beforan godes ansyne unc eft gesawon 
344.5.403: and hi bidde þæt heo minne lichaman on þa þruh gesette and mid þære scytan bewinde þe me ecgburh onsende 
344.5.404: nolde ic þa hwile þe ic leofode mid linenum hrægle gegyred beon 
344.5.405: ac nu for lufan þære cristes fæmnan þa gife þe heo me sende ic wylle to þon don þe ic heold 
344.5.406: þonne se lichama and seo sawul hi todæleð þæt man þone lichaman mid þam hrægle bewinde and on þa þruh gelecge 
344.5.407: ða se foresprecena broðor þas þing gehyrde he þa wæs þus sprecende 
344.5.408: ic þe halsige min se leofa fæder nu ic þine untrumnysse geseo and ongite and ic gehyre þæt þu þas woruld scealt forlætan þæt þu me secge be þære wisan þe ic næfre ær næs gedyrstig þe to axianne 
344.5.409: of þære tide þe ic ærest mid þe on þisum westene eardode ic þe gehyrde sprecan on æfenne and on ærenmergen ic nat mid hwæne 
344.5.410: forþon ic þe bidde and halsige þæt þu me næfre behydigne and sorhfulne be þisse wisan ne læte æfter þinre forðfore 
344.5.411: he þa se godes wer mid langre sworetunge þæt orð of þam breostum teah andswarode him þa and cwæð 
344.5.412: min bearn nelt þu beon gemyndig 
344.5.413: þas þing þe ic ær nolde nænigum woruldmen secgan þa hwile þe ic lifigende wære ic hit þe wylle nu onwreon and gecyþan 
344.5.414: ðan æfteran geare þe ic þis westen eardode þæt on æfen and on ærnemergen god sylfa þone engcel minre frofre to me sende se me þa heofonlican geryno openode þa nanegum men ne alyfað to secganne and þa heardnysse mines gewinnes mid heofonlican engellicum spræcum ealle gehihte þe me æfweardan gecydde and geopenode swa þa andweardan 
344.5.415: and nu min bearn þæt leofe geheald þu min word and þu hi nænigum oþrum men ne secge buton pege minre swustor and ecgberhte þam ancran gif þæt gelimpe þæt þu wið hine gesprece 
344.5.416: þa he þas word spræc he þa his heafod to þam wage onhylde and mid langre sworetunge þæt orð of þam breostum teah 
344.5.417: mid þy he eft gewyrpte and þam orð onfeng þa com seo swetnys of þam muðe swa þæra wynsumesta blostman stenc 
344.5.418: and þa þære æfterfylgendan nihte mid þan þe se foresprecena broðor nihtlicum gebedum befeall þa geseah he eall þæt hus utan mid mycelre beorhtnesse ymbseald 
344.5.419: and seo beorhtnys þær awunode oð dæg 
344.5.420: þa hit on mergendæg wæs he þa se godes wer eft styrede hwæthwego and þa weregan leomu up ahof 
344.5.421: þa cwæð he to him þus min bearn gearwa þe and þu on þone sið fere þe ic þe gehet 
344.5.422: forþon nu ys seo tid þæt se gast sceal forlætan þa weregan limo and to þam ungeendodan gefean wyle geferan to heofona rice 
344.5.423: ða he þa þas þingc spræc he þa his handa aþenede to þam weofode and hine getrymede mid þam heofonlican mete cristes lichaman and his blod 
344.5.424: and þa æfter þon his eagan to heofonum ahof and his earmas aþenede 
344.5.425: and þa se gast mid gefean and blisse to þam ecum gefean ferde þæs heofonlican rices 
344.5.426: betwux þa þingc se foresprecena broðor geseah eall þæt hus mid heofonlicre bryhto geondgoten and he þær geseah fyrene torr up of þære eorþan to heofones heannysse þæs beorhtnys wæs eallum oþrum ungelic and for his fægernysse þæt seo sunne sylf æt middum dæge eall hire scima wæs on blæco gecyrred 
344.5.427: and engcellice sangas geond þære lyfte faco he gehyrde 
344.5.428: and eall þæt igland mid mycelre swetnysse wunderlices stences ormætum wæs gefylled 
344.5.429: he þa se foresprecena broþor sona mid mycelre fyrhte wæs geslegen 
344.5.430: eode þa on scip and þa ferde to þære stowe þe se godes wer ær bebead 
344.5.431: and þa com to pege and hire þa eall þa þing sæde æfter endebyrdnesse swa se broðor hine het 
344.5.432: þa heo þa gehyrde þone broþor forðferedne heo þa sona on eorðan feoll and mid mycelre hefignysse gefylled wearð þæt heo word gecweþan ne mihte 
344.5.433: mid þan heo þa eft hig gehyrte heo þa of þam breostum inneweardum lange sworetunge teah and þa þam wealdende þanc sæde þæs þe he swa wolde 
344.5.434: hi þa þan æfteran dæge æfter þam bebode þæs eadigan weres hi becomon to þam eglande 
344.5.435: and hi ealle þa stowe and þa hus þær gemetton mid ambrosie þære wyrte swetnysse gefylde 
344.5.436: heo þa þone halgan wer on þreora daga fæce mid halgum lofsangum gode bebead 
344.5.437: and on þam þriddan dæge swa se godes wer bebead hig þone lichaman on cyrcan mid arwurðnysse bebyrgdon 
344.5.438: þa wolde seo godcunde arfæstnys mannum openlice ætywan on hu mycclum wuldre he wæs se eadiga wer syþþan he bebyrged wæs 
344.5.439: forþon þe he ær beforan manna eagum swa manigum wundrum scean and berhte 
344.5.440: mid þy he þa wæs twelf monað bebyrged æfter his forðfore ða onsende god on þæt mod þære drihtnes þeowan þæt heo wolde eft þone broðorlican lichaman on oðre byrgene gesettan 
344.5.441: heo þa þyder togesomnode godes þeowa and mæssepreosta and cyrclice endebyrdnysse þæt þy ylcan dæge þæs ymbe twelf monað þe seo forðfore þæs eadigan weres wæs hi þa þa byrgene untyndon 
344.5.442: þa gemetton hi þone lichaman ealne ansundne swa he ær wæs and þa gyt lifigende wære and on liþobignyssum and on eallum þingum þæt he wæs slæpendum men gelicra myccle þonne forðferedum swylce eac þa hrægl þære ylcan niwnysse þe hig on fruman ymbe þone lichaman gedon wæron 
344.5.443: þa hi þas þing gesawon þe þær samod æt wæron þa wæron hi swiðe forhte forþig þe hi þær gesawon 
344.5.444: and hi swa swyðe mid þære fyrhte wæron geslegene þæt hi naht sprecan ne mihton 
344.5.445: ða heo þa seo cristes þeowe pege þæt geseah þa wæs heo sona mid gastlicere blisse gefylled 
344.5.446: and þa þone halgan lichaman mid þære arwurðnysse cristes lofsangum on oþre scytan bewand þa ecgbriht se ancra ær him lifigende to þære ylcan þenunge sende 
344.5.447: swylce eac þa þruh nalæs þæt hi eft þa on eorðan dydon ac on gemyndelicre stowe and on arwyrþre hi þa gesetton 
344.5.448: seo stow nu eft fram aðelbalde þam kyninge mid manigfealdum getimbrum ys arwurðlice gewurþod þær se sigefæsta lichama þæs halgan weres gastlice resteþ 
344.5.449: and se man se þe þa stowe mid ealle his mægne gesecð þonne þurh þa þingunge þæs halgan weres he gefremeð and þurhtyhþ þæt he wilnað 
344.5.450: se eadiga wer guðlac he wæs gecoren man on godcundum dædum and ealra gesnyttra goldhord and he wæs gestæþþig on his þeawum 
344.5.451: swylce he wæs on cristes þeowdome swa geornfullice abysgod þæt him næfre elles on hys muðe næs buton cristes lof ne on his heortan butan arfæstnys ne on his mode butan syb and lufu and mildheortnes 
344.5.452: ne hyne nan man yrne geseah ne ungeornfulne to cristes þeowdome ac a man mihte on his andwlitan lufe and sibbe ongytan 
344.5.453: and a wæs swetnys on his mode and snyttro on his breostum and swa mycel glædnysse on him wæs þæt he a þam cuðum and þam uncuþum wæs gelice gesegen 

be aþelbalde kyningce 

344.5.454: æfter þyssum geacsode aþelbald se foresprecena wræcca on feorlandum þæs halgan weres forðfore sancte guþlaces forþon he ana ær þon wæs hys gebeorh and frofor 
344.5.455: þa wæs he semninga mid unrotnysse gestyred 
344.5.456: ferde þa þider to þære stowe þær þæs godes weres lichama on wæs forþon he gehyhte þurh þone halgan wer þæt him god sealde his gewinnes frofre 
344.5.457: þa he þa to þære byrgene com þæs halgan weres he þa wepende mid tearum þus cwæð 
344.5.458: min fæder hwæt þu canst mine yrmþa þu me wære symble on fultume on minum unyðnyssum 
344.5.459: hwider wylle ic me nu cyrran 
344.5.460: hwa frefreð me gif þu me forlætst 
344.5.461: mid þy he þa þas þing and manig oþer æt þære byrgene wepende spræc þa seo nihtlice tid com þa wæs he þær on sumum huse inne þe he ær be guthlace lifigendum hwilum on gæstliþnesse wunode 
344.5.462: ða he þa on þam huse inne wæs þa wæs he on þam unrotan mode hider and þyder þencende 
344.5.463: him þa æt nyxtan wæron þa eagan mid þam slæpe betyned 
344.5.464: he þa færinga forhtlice abræd 
344.5.465: þa geseah he ealle þa cytan innan mid heofonlice leohte gefylde 
344.5.466: mid þan he þa wæs forhtlice geworden for þære ungewunelican gesihþe ða geseah he þone eadigan wer guthlac on engellicre ansyne him beforan standan and him cwæð to 
344.5.467: ne wylt þu þe ondrædan ac beo þu anræde forþon god þe ys on fultume 
344.5.468: and ic forþon to þe com þurh mine þingunge god þine bene gehyrde 
344.5.469: ac ne beo þu geunrotsod forþon dagas synt gewitene þinra yrmða forþon ær sunne twelf monða hringc utan ymbgan hæbbe þu wealdest þises rices þe þu hwile æfter wunne 
344.5.470: and nalæs þæt an þæt he him þæt rice towerd sæde ac eac þa lengce his lifes he him eall gerehte 
344.5.471: ðas tacna god geworhte þurh þæs halgan weres geearnunge æfter þon þe he forðfered wæs and bebyrged 

344.5.472: wæs sum hiwscipes man þæs foresprecena wræccan aþelbaldes on þære mægða wissa þæs eagan wæron mid fleo and mid dimnesse twelf monð ofergan 
344.5.473: mid þy his læces hine mid sealfum lange teolodon and hit him nawiht to hælo ne fremede ða wæs he innan godcundlice manod þæt gif hine man to þære stowe gelædde guthlaces þæt he þonne his hælo and gesihþe onfengce 
344.5.474: næs þa nænig hwil to þon þæt him his frynd on þære stowe brohton to cruwlande and hi þa gespræcon to þære cristes þeowan pegan 
344.5.475: and heo þæs mannes geleafan trumne and fæstne gehyrde 
344.5.476: þa lædde heo hine on þa cyrcan þær se arwyrða lichama inne wæs guthlaces 
344.5.477: genam þa þæs gehalgodan sealtes þe guthlac ær sylf gehalgode and wætte and drypte in þa eagan 
344.5.478: and þa ær heo oþerne dropan on þæt oþer eage dyde þa mihte he mid þan oðron geseon and on þam ylcan inne he gearlice oncneow hwæt þærinne wæs and he hal and gesund ham ferde 

344.5.479: sy urum drihtne lof and wuldor and wurðmynt and þam eadigan were sancte guthlace on ealra worulda woruld aa buton ende on ecnysse amhnamen 

