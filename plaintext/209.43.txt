of seinte neote 

209.43.1: mæn þa leofeste we wylleð eow cyðen beo sumen dæle emb þyssen halgen þe we todæig wurðigeð þæt eower geleafe þe trumre seo 
209.43.2: forþan mancynn behofeð godcundre lare þæt heo þurh þa mugen to lifes wege becumen 
209.43.3: hit sægð on þan halgen godspelle þæt þæt liht on godes gelaðunge na behydd beon ne sceal ac up asett ofer þan candelstafe þæt þa þe þær ingað mugen þone leome geseon and on lihte beon 
209.43.4: swa eac ne mihte sanctus neotus behydd beon ne bedigelod þa þa god hine geupped habben wolde 
209.43.5: he wæs on iugeðe þæs þe bec secgeð to boclicre lare gesett 
209.43.6: and to godcunden þeawen becom 
209.43.7: and georne smeade þa he andgitfull wæs emb þæt ece lif and hwu he stiðlucest her on life for gode libben mihte 
209.43.8: swa hit awriten is þæt se weig is sticol and neare þe to þan ecen life belimpð and nan mann þær to ne becumð bute þurh mycel geswync and forhæfednysse 
209.43.9: swa dyde sanctus neotus forhæfde hine sylfne fram gelustfullunge þysses lifes 
209.43.10: he wæs manðwære and milde ealle mannen 
209.43.11: and he dæighwamlice to his drihtene clypode æfter dauides sange þuss cweðende 
209.43.12: drihten þine weges ic lufige and þine æ ic folgigen þænce 
209.43.13: do beo me æfter þinre mildheortnysse and tæc me þine rihtwisnysse 
209.43.14: soðlice þæt ilca gebed us is alefd gyf we wylleð inweardlice to gode clypigen and his mildheortnysse biddan 
209.43.15: hit sæigð on gewritan þæt þes halge were to glæstingebyrig gecerred wære on sanctes ælfeges dagen þæs halgen biscopes 
209.43.16: and æt him underfeng þone halge sacerdhad 
209.43.17: and hine wel geheold and þærunder wel geðeah 
209.43.18: and wæs eallen mannen eadmod and lufigendlic 
209.43.19: and his salmes and oðre gebedan he geornlice beeode dæiges and nihtes 
209.43.20: and his gewune wæs þæt he wolde on dæig gelomen his cneowe gebegen 
209.43.21: and eac swylce on niht to þan ælmihtigen gode swa se halge apostel sanctus bartholomeus dyde hund siðen on niht and eallswa oft on dæg 
209.43.22: he gemunde symle his synnen þe he on his iugeðe gefremede 
209.43.23: and þa geornlice beweop and bereowsede 
209.43.24: and oðre gode forbisnen æteowde 
209.43.25: he geneosode rome burh seofe siðen criste to lofe and seinte petre 
209.43.26: and þære his synnen forgyfenysse underfeng 
209.43.27: he wæs on eallen godes beboden swyðe fullfremed 
209.43.28: sohte þa weste stowe geond eall þiss land on to wunigene 
209.43.29: and þa gemette he þurh godes foresceawunge 
209.43.30: seo is wæstdæles þysses landes ten milen fram petrocesstowe þa me hatt neotes stoca 
209.43.31: and he him þær wununge getimbrode on swyðe fægeren stowe 
209.43.32: and myrige wæterseaðes þær abuten standeð 
209.43.33: and þa synden swyðe wynsume of to þycgene 
209.43.34: þær se godes þeowe sanctus neotus his lif adreah on mycelre forhæfednysse ofer mæn oðre modes and mæignes þeowwigende þan þe hine to þeowe geceas 
209.43.35: þæt wæs gode sylfen 
209.43.36: ne mæig nan mann fullice gecyðen hwu stiðlice he his lif adreah ær his mæssepreosthade ne æfter 
209.43.37: ne glæingde he his lichame mid deorewurðen scrude 
209.43.38: ne he mid estmeten his innað ne gefyllde 

209.43.39: mid þan þe he þuss lange gedrohtned hæfde on þære stowe þe we won ær fore sæden þa ongann se ungeseowenlice feond him togeanes andigen swa him ælc god ofðincð 
209.43.40: ongann þa sænden his ættrige wæpnen þæt synd costnungen togeanes þan halgen were 
209.43.41: ac he þone feond oferswað mid rihten geleafen þurh godes gescyldnysse 
209.43.42: him comen gelomen to halige godes ængles and hine gefrefreden and wel geherten 
209.43.43: and hine manoden þæt he ne geswice godes word to bodigenne ealle mannen oðð his lifes ænde 
209.43.44: and beheten him gewiss þæt ece lif þe he nu mid myrhðe on wuneð 
209.43.45: he dyde swa se ængel bebead 
209.43.46: bodede ealle mannen rihtne geleafe 
209.43.47: þan synfullen and þan þe heora synnen andetten wolden and æfre geswican he behet godes godnysse and his mildheortnysse and þærtoecan þæt ece lif 
209.43.48: þa gode he manode þæt heo on heora godnysse þurhwunedan 

209.43.49: hit gelamp sume dæige þæt se halge were on ærnemorgen digellice ferde to his wæterseaðe 
209.43.50: and þær his drohtnunge and his salmsanges on þan wætere hnacodan leomen adreah swa his gewune wæs 
209.43.51: þa geherde he færinge ridenda menige 
209.43.52: he þa hrædlice mid mycelen ofste fram þære welle onette 
209.43.53: nolde þæt his drohtnung ænigen eorðlice mæn cuð wurde on his life bute þan anen þe ofer eallen rixeð 
209.43.54: forleas þa on þan færelde his ænne scoh 
209.43.55: and oðerne mid him to his gebedhuse ham gebrohte 
209.43.56: mid þan þe he his salmes and his gebeden and rædingan embhydiglice smeade þa becom him to gemynde his oðer scoh þæt he hine on þan færelde forleas 
209.43.57: clypode þa him to his þeign and bebead him þæt he him his sco gefeccen scolde 
209.43.58: he þa wæs his fæder bebodan gehersum and hrædlice ferde to þære welle 
209.43.59: and þære on þan wegge wunderlice wise gemette 
209.43.60: þæt is þæt an fox þe is geapest ealra deora þær arn geond dunen and denen wunderlice beseonde mid egen hider and þider and færinge becom to þære stowe þære se halge were his fet geðwoh 
209.43.61: and þone scoh gelæhte and ætfaren þohte 
209.43.62: þa beseh þærto se arfæste drihten and nolde þæt his þeowe on swa medemlice þingen geunrotsed wære 
209.43.63: gesænde þa slæp on þone fox swa þæt he his lif alet habbende þa þwanges of þan sco on his fracede muðe 
209.43.64: se þeign þa þærto geteignde and þone sco genam 
209.43.65: and þan halge gebrohte and him cydde eall hwæt þær gelumpen wæs 
209.43.66: he þa se halge þæs mycele wundrode and bebead þan þeigne on þæs hælendes name þæt he hit nanen ne cydde ær his lifes ænde 

209.43.67: on þan time wæs ælfred king 
209.43.68: and to þan halgen gelomen com emb his sawle þearfe 
209.43.69: he hine eac þreade manega worden 
209.43.70: and him to cwæð mid forewitegunge 
209.43.71: eala þu king mycel scealt þu þoligen on þyssen life 
209.43.72: on þan towearden time swa mycele angsumnysse þu gebiden scealt þæt nan mænnisc tunge hit eall asecgen ne mæig 
209.43.73: nu leof bearn geher me gyf þu wylt and þine heorte to mine ræde gecerre 
209.43.74: gewit eallinge fram þinre unrihtwisnysse 
209.43.75: and þine synnen mid ælmessen ales and mid tearen adigole 
209.43.76: and gebring þine lac to rome burh martinum þan pape þe nu wealt engliscre scole 
209.43.77: se king ælfred dyde þa swa se halge hine bebead 
209.43.78: and his beboden georne hlyste 
209.43.79: and he him feala foresæde mid forewitegunge swa him syððen aneode 
209.43.80: se halge eft cwæð oðre wordan 
209.43.81: ic nylle þe bedigeligen gode king þæt me toweard is forneh se dæig mines forðsiðes þone ic gernde simble mid ealre heorte 
209.43.82: ac ic secge get þæt æfter minen forðsiðe þu feale þoligen scealt 
209.43.83: and fram deniscre þeode þu aflemed byst of þinen cynerice 
209.43.84: and þine cæmpen and heretogen þe fram gewiteð and tostæncte byð 
209.43.85: swa hit on drihtenes þrowunge awriten is þæt þone se herde aflemed and ofslagen byð þonne byð þa scep ealle tostæncte 
209.43.86: ac þonne þe ealre angsumest byð on þine mode geðænc þu min 
209.43.87: and ic þe gescilde on drihtenes name 
209.43.88: þa se king þas word geherde þa forhtode he þearle swyðe 
209.43.89: and his bletsunge abæd and aweig gewende 
209.43.90: him aneode syððen swa sanctus neotus him foresæde 

209.43.91: ðæs halgen untrumnysse weox þa fram dæge to dæige 
209.43.92: and þa on þan ytemesten dæige his handbreden up to heofone astrehte 
209.43.93: and mid blisse his gast asende and to reste gewende 
209.43.94: soðlice engles togeanes his sawle comen and heo gelædden mid mycelen gefean to heofonrices myrhðe 
209.43.95: his leorningcnihtes þa bebyrigden his lic mid mycelen wurðmynte innen þære cirice þe he sylf on ær gesette 
209.43.96: þær becom þa on þære hwile mycel swetnysse stænc swylc hit eall gestreawod wære on þære stowe mid wynsume blostmen and wyrtgemangum 
209.43.97: þær wurden eac feale untrume gehælde fram mistlicen brocen þurh godes mihten and þæs halgen geearnunge 
209.43.98: and eft binnen seofen gearen his ban up genumen wurðen and on oðre stowe mid wurðmynte aleigd neh þan altere 
209.43.99: and þær eft wearð mycel swotnysse stænc geworden on þære styrunge 
209.43.100: hwæt þa word ealle gefyllede beon scolden þe se halge foresæde beo þan kinge 
209.43.101: com þa guðrum se hæðene king mid his wælreowen here ærest on eastdæle sexlandes and þær feala manne ofsloh 
209.43.102: sume eac fleames cepten and sume on hand eodan 
209.43.103: þa ælfred king þe we ær embe spæcon þæt ofaxode þæt se here swa stiðlic wæs and swa neh englelande he sone forfyrht fleames cepte 
209.43.104: and his cæmpen ealle forlet and his hertogen and eall his þeode madmes and madmfaten and his life gebearh 
209.43.105: ferde þa lutigende geond heges and weges geond wudes and feldes swa þæt he þurh godes wissunge gesund becom to æðelingege 
209.43.106: and on sumes swanes huse his hleow gernde 
209.43.107: and eac swylce him and his yfele wife georne herde 

209.43.108: hit gelamp sume dæige þæt þæs swanes wif hætte hire ofen and se king þærbig sæt hleowwinde hine beo þan fyre þan heowen nytende þæt he king wære 
209.43.109: þa wearð þæt yfele wif færinge astyrod and cwæð to þan kinge eorre mode 
209.43.110: wænd þu þa hlafes þæt heo ne forbeornen 
209.43.111: forþan ic geseo dæighwamlice þæt þu mycel æte eart 
209.43.112: he wæs sone gehersum þan yfele wife forþan þe he nede scolde 
209.43.113: he þa se gode king mid mycelre angsumnysse and siccetunge to his drihtene clypode his mildse biddende 

209.43.114: hwæt þa bute him aneode ealswa se halge him foresæde on ær 
209.43.115: and mare earfoðe he adreah þone we nu areccen mugen 
209.43.116: ac he wearð eft forraðe gefrefrod þurh þone halgen neoten 
209.43.117: he com to him anes nihtes on swefne swyðe brihte scinende and him to cwæð 
209.43.118: eala þu king hwæt wylt þu to mede gesyllen þan þe þe fram þyssen uneðnyssen alyseð 
209.43.119: he wearð afyrht on swefne færlice swyðe 
209.43.120: and þeh þan halgen geandswerode 
209.43.121: eala leof he cwæð hwæt mæig ic syllen 
209.43.122: ic eam ealles godes benæmed and mines kynerices 
209.43.123: se halge him andswerode 
209.43.124: ic eam neotus þin freond 
209.43.125: and ic nu blissige mid heofene kinge 
209.43.126: gehyht nu on his mihte 
209.43.127: þonne becumst þu æfter eastern to þinen æðele 
209.43.128: and þe togeanes cumð þin todræfed here and þines cymes þearle fægenigeð 
209.43.129: ic þe toforen fare 
209.43.130: þu me æfter folge and þin folc samod 
209.43.131: ic soðlice todræfe ealle þine wiðerwinnen 
209.43.132: and þone king þe þe togeanes winð to geleafen gebege 
209.43.133: hit gelamp þa eall swa 
209.43.134: and guðrum se hæðene king com to ælfrede þan cristene kinge mid þreottene cæmpen and friðes wilnode and to fulhte feng 
209.43.135: and he twelf dages æfter þan her on lande wunede mid mycelre blisse 
209.43.136: and syððen gesund gewende mid his herelafe to his agenen earde mid ealre sibbe 
209.43.137: þa weox ælfredes cynerice 
209.43.138: and his word wide sprang þæt he on godcunden gewriten wel gelæred wæs swa þæt he oferðeah biscopes and mæssepreostes and hehdiacones 
209.43.139: and cristendom wel þeah on þan gode time 
209.43.140: eac is to wytene þæt se king ælfred manega bec þurh godes gast gedyhte 
209.43.141: and binnen twam and twentig gearen his cynerices þiss eorðlice lif forlet and to þan ecen gewende 
209.43.142: swa him god geuðe for his rihtwisnysse 

209.43.143: eala mæn þa leofe þa wæron gode dages on þan gode time for cristenes folcas geearnunge and rihtwisra heafodmanna 
209.43.144: nu is æighwanen heof and wop and ofercwealm mycel for folces synnen 
209.43.145: and wæstmes æigðer gea on wude gea on felde ne synd swa gode swa heo iu wæron 
209.43.146: ac yfeleð swyðe eall eorðe wæstme and unrihtwisnysse mycele wexeð wide geond wurlde and sibbe tolysnysse and tælnysse 
209.43.147: and se þincð nu wærrest and geapest þe oðerne mæig beswican and his æhte him of anymen 
209.43.148: eac man swereð man mare þone he scolde 
209.43.149: þy hit is þe wyrse wide on eorðe 
209.43.150: and beo þan we mugen understanden þæt hit is neh domesdæge 
209.43.151: ne spareð nu se fæder þan sune ne nan mann oðren 
209.43.152: ac ælc man winð ongean oðren 
209.43.153: and godes lage ne gemeð swa swa me scolde 
209.43.154: beo þan we mugen ongyten þæt þiss wurld is aweigweard and swyðe neh þan ænde þysser wurlde 
209.43.155: eale gesælig byð se þe hine sylfen on time gebyregeð 
209.43.156: uten nu bidden georne seinte neoten and oðre halgen þæt heo ure þingeres beon to þan heofonkinge þæt we næfre ealles to yfelne time ne gebiden on þyssen earmen life and þæt we moten æfter forðsiðe to ecere reste becumen 

