331.26.1: eala leofan men swytele is gesyne þæt we nabbað na gehealden swa swa we scoldan þæt þæt we behetan þa we fulluht underfengon 
331.26.2: nu ne dear ic for godes ege soðes geswugian ac licige swa hit licige soð ic wille secgan gyme se ðe wille 
331.26.3: forðam se bydel þe ne bodað na his hlafordes gewilboda a he mæg him wenan hetelices leanes 

be godes bydelum 

331.26.4: godcundlice bydelas and godes lage lareowas sculon swyðe georne oft and gelome godes riht cyðan and unriht forbeodan 
331.26.5: and se ðe oferhogige þæt he heom hlyste hæbbe him gemæne þæt wið god sylfne 
331.26.6: and gyf bisceopas forgymað þæt hi synna ne styrað ne unriht forbeodað ac clummiað mid ceaflum þær hi sceoldan clypian wa heom þære swigean 

331.26.7: be þam spæc se witega and grimlice þus cwæð 
331.26.8: hæc dicit dominus si non adnuntiaueris iniquo iniquitatem suam sanguinem eius de manu tua requiram 
331.26.9: gif þu þam synfullan nelt cwæð ure drihten his synna gestyran and unriht forbeodan and ðam manfullan his mandæda gecyðan þu scealt þa saule bitere forgyldan 
331.26.10: ðis mæg to heorthoge æghwylcum bisceope 
331.26.11: beðence hine georne be ðam þe he wille 
331.26.12: and se ðe nele godes bodan hyran mid rihte ne godcundre lare gyman swa he scolde he sceal hyran feondan gyf he nele freondan 
331.26.13: forðam se bið godes oferhoge þe godes bodan oferhogeð 
331.26.14: ealswa crist sylf on his godspelle swytelice sæde þa ða he þus cwæð 
331.26.15: qui uos audit me audit et qui uos spernit me spernit 
331.26.16: se ðe eow hyreð he cwæð me he gehyrað and se ðe forsyhð eow witod he forsyhð me 
331.26.17: and eft ure drihten on oðre stowe swytollice þus cwæð 
331.26.18: quidcumque ligaueritis super terram erit ligatum et in cælis 
331.26.19: swa hwæt swa ge gebindað her ofer eorðan fæstum bealubendum for yfelan gewyrhtan eal hit wyrð on heofonan swa swa on eorðan mid godes yrre gebunden swyðe fæste butan ge geliðian and ða bendas alynian 

331.26.20: leofan men warniað eow be swylcan and utan we ealle don swa us þearf is beorgan us georne wið godes yrre and wið deofles dare scyldað eow georne 
331.26.21: eala eala soð is þæt ic secge swær is seo byrden þe godes bydel beran mot gyf he nele georne unriht forbeodan 
331.26.22: forðam þeah he sylf tela do and oðer man misdo þæt him sceal gederian gyf he nele styran 
331.26.23: and ðeah godes bydel misdo ne be seo manna þærto ealles to swyðe 
331.26.24: ac gyme his lare gyf he tela lære swa swa crist lærde þæt man don scolde þa þa he on his godspelle swytollice þus cwæð 
331.26.25: quæ autem dicunt facite quæ autem faciunt facere nolite 
331.26.26: he cwæð fyligeað heora larum and na heora synnum 
331.26.27: ne sceal æni man æfre for sacerdes synnan hine sylfne forgyman ac fylige his lare gyf he wel lære 
331.26.28: and la leofan men doð swa ic bidde butan gebelge hlystað hwæt ic secge 
331.26.29: ic wat swyðe georne me sylfne forwyrhtne wordes and dæde ealles to swyðe ealswa ma manna 
331.26.30: ne dear þeah for godes ege forswygian mid ealle fela þæra þinga þe dereð þysse þeode 

