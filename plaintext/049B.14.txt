be mislicum gelimpum 

49B.14.1: gyf hit gewurðe þæt on þeodscipe becume healic ungelimp for manna gewyrhtan here oððe hunger brine oððe blodgite unwæstm oððe unwider orfcwealm oððe mancwealm þurh færlice uncoðan þonne sece man ða bote aa to gode silfum 
49B.14.2: ealra þinga ærost ga man to scrifte and gebuge man to rihte and unriht forlæte 
49B.14.3: and do man siððan swa swa dauid dide and eac mænig oðer geomrigendum mode clipige to criste 
49B.14.4: and ealswa niniuete gif man þæt geræde gold and glænca alecge man þa hwile ælce wigwæpna and æghwilce worldsaca and nime man hæran uel willen to lice 
49B.14.5: and fæste swiðe georne 
49B.14.6: god is swiðe milde 
49B.14.7: niniuete wæron forsingode swiðe 
49B.14.8: ac hi didon swa heom þearf wæs gewændan to rihte and fengan on fæsten 
49B.14.9: and þingedon georne geomrigendum mode and þæt mæg to bisene 
49B.14.10: uton don eac swa swa oft ðæs neod sy 
49B.14.11: beode man sona þreora daga fæsten 
49B.14.12: and sece gehwa his scrift swiðe geornlice and unscodum fotum georne godes cirican dæges and nihtes 
49B.14.13: and ga man mid reliquium ut and mid letanian 
49B.14.14: and sceote man ælmessan be þam þe man þonne to þearfe geræde 
49B.14.15: swa æt heafde pænig swa æt silh pænig oððe pæniges wurð swa gesifledne hlaf æt reocendum heorðe swa elles hwæt be þam þe witan þonne to þearfe gerædan 
49B.14.16: hwilum weaxgescot hwilum mealtgescot hwilum ælmesbæð hwilum fotþweal and ælmesgedal and hwilum be teoðunge hwilum be mannes efenwihte hwilum be freotmen and hwilum an and hwilum oðer witan sculon rædan folce to þearfe 
49B.14.17: and sacerda gehwilc do swa hit þearf is on his mæssesangum sona swiðe georne clipige to criste 
49B.14.18: to æghwilcere neode man hæfð on ciricbocum mæssan gesette 
49B.14.19: and tilige man georne mid þam and mid halgum gebedan aa þonne þearf sy 
49B.14.20: þæt is hwene betere þonne man to wiccan and to wigleran tilunge sece æt ænigre neode 
49B.14.21: and ealle godes þeowas don swa hit neod is mid sangum þingian georne for ealle þas þeode 
49B.14.22: and æt æghwilcum tidsangum aþenedum limum sumne sealm singan preces and collecta and geornlice biddan are and miltse ealre þisse þeode 
49B.14.23: and godes þearfan mingian gelome þæt hi eac to criste clipian geornlice and anrædlice gebiddan for ða þe heom god don 
49B.14.24: and ælces mannes ðeowetlingas ealle þa ðry dagas þe þæt fæsten aboden sy weorces beon gefreode wið ciricsocne and wið ðam þe hi þæt fæsten þe lustlicor gefæstan and wyrcan him silfum swa hwæt swa hi willan and clipian to criste eac swiðe georne 
49B.14.25: and gif hig ðonne þæt fæsten rihtlice ne gefæstan þolian þare hide 
49B.14.26: and gif frigman swa fræc sy þæt he þæt fæsten abrece oððe his ælmessan rihtlice ne gelæstan swa swa hit gelagod sy betan þæt swa scire witan geceosan oðþe þus gif hit beon mæge bonda mid xxx pænegum þegen mid xxx scillingum 
49B.14.27: and swa hwar swa þæt feoh up arise dæle on godes est æghwilcne pænig 
49B.14.28: and manna gehwilc dæle on godes est georne godes þearfum þone silfan mete þe he wolde brucan gif him þæt fæsten swa geboden nære 
49B.14.29: and huru is mæst þearf þæt man fram unrihte gebuge to rihte and rihtlice gelæste eal þæt man behate on godes est to donne 
49B.14.30: god us gehealde amen 

