333.22.1: isaias se witega awrat on his witegunge be þam halgum gaste and be his seofonfealdum gifum 
333.22.2: þa seofonfealdan gifa synd þus gehatene 
333.22.3: sapientia on læden þæt is wisdom on englisc 
333.22.4: intellectus on læden and andgit on englisc 
333.22.5: consilium on læden þæt is ræd on englisc 
333.22.6: fortitudo on læden and modes strengð on englisc 
333.22.7: scientia on læden and good ingehyd on englisc 
333.22.8: pietas on læden and arfæstnys on englisc 
333.22.9: timor domini on læden godes ege on englisc 

333.22.10: þas seofenfealdan gyfa soþlice wunedon on urum hælende criste eall be fullum þingum æfter þære menniscnysse swiþe mihtiglice 
333.22.11: and se halga gast hi todælð dæghwamlice git godes halgum mannum be þam þe him gewyrð ælcum be his meþe and his modes geornfulnysse 
333.22.12: se man hæfð wisdom þe wislice leofað 
333.22.13: and se hæfð andgit þe hit awent to gode to his drihtnes willan mid godum weorcum symble 
333.22.14: and se hæfð godne ræd þe him geredaþ æfre hwet him to donne sy and hwet to forlætenne 
333.22.15: and se hæfð modes strengþe þe mycel mæg forberan and on eallum earfoðnyssum æfre bið geþyldig and eft on godum gelimpum ne forlæt his anrædnysse 
333.22.16: and se hæfð good ingehyd þe godnesse lufiað and bið betera wiðinnan þonne he bið wiðuten gesegen and cann him gescead betwux soð and leas 
333.22.17: se hæfð arfæstnesse þe arfæst bið him sylf and mæþe cann on mannum on his modes godnesse ge on his gelicum ge on læssum mannum and nele forseon ne gescendan oþerne 
333.22.18: godes ege is seo seofoþe þyssera gastlicra gifa and seo gifu is angin ealles wisdomes and se þe godes ege hæfð ne forlet he nan þing 
333.22.19: se man þe biþ bedæled eallum þisum gifum nis he na godes man ne to gode ne belimpð buton he hit get geearnige godes gife æt him 

333.22.20: nu hæfð se yfela gast and se ungesegenlica feond seofenfealde ungifa wiþerræde þisum gifum þa he dælð his mannum þe him gehyrsumiað and godes gifa ne gymað ne godes ege nabbað 
333.22.21: þa yfelan ungifa þæs arleasan deofles syndon þus gehatene on lædenspræce 
333.22.22: insipientia þæt is dysig oððe dwæsnyss 
333.22.23: stulticia þæt is stuntnyss 
333.22.24: inprouidentia þæt is receleasnyss buton foresceawunge 
333.22.25: ignauia þæt is abroðenyss oððe nahtnyss 
333.22.26: ignorantia þæt is nytennyss 
333.22.27: impietas þæt is arleasnyss 
333.22.28: temeritas þæt is dyslic dyrstigness 

333.22.29: ælc wisdom is of gode forðon þe god sylf is wisdom 
333.22.30: gif he his agen lif gelogoð mid wisdome 
333.22.31: se wisdom is halig þæs halgan gastes gifu 
333.22.32: and se deofol forgifð þærtogeanes dysig þæt he wisdomes ne gyme ne wislice ne libbe 
333.22.33: and gyt þæt forcuðre is þæt he telle hine wisne and bið swa gehiwod swylce he wis si 
333.22.34: ongean þam andgite se deofol forgifð stuntnysse and eac þæt he hiwige swylce he andgitfull sy 
333.22.35: ongean þam wislican ræde se wiþerræda deofol sylð receleasnysse his underþeoddum and eac þæt he hiwige swylce he rædfæst sy 
333.22.36: ongean þæs modes strengþe se manfulla deofol forgifð abroþennysse þæt se mann abreoþe on ælcere neode nahtlice æfre and eac þæt he hiwige hine sylfne mihtigne 
333.22.37: ongean þam ingehyde se hetola deofol sylð nytennysse nahtlicum mannum and eac þæt hi hiwion þæt hi ingehyd habban 
333.22.38: ongean þære arfæstnesse he sylð arleasnesse þæt he ne arige ne eac ne mæðgige his underþeoddum ne his gelicum and eac þæt he hiwige swylce he arfæst sy 
333.22.39: ongean godes ege se gramlica deofol sylð dyrstignesse mid dwæslicum gebærum receleasum mannum mid modes unstæððignesse and eac þæt hi hiwion swylce hi habban godes ege 
333.22.40: be þisum þeawum mann mæg þone man tocnawan hwæþer him godes gast onwunige oððe þæs gramlican deofles 

