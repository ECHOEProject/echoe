49B.47b.1: leofan men eallum cristenum mannum is micel þearf þæt hi heora fulluhtes gescad witan 
49B.47b.2: and gehadodum mannum gebirað swiðe rihte þæt hi geornlice understandan huru þæt manna gehwilc gif he þare ylde and þæs andgites hæfð þæt he hit understandan mæg wæt him man to ðearfe segð þonne mot he beon ærest þinga geminegod and gewisod þæt he cunne hu he of þam hæðendome mæge to cristendome þurh rihtne geleafan and þurh fulluht cuman 
49B.47b.3: ðonne is ærest se fruma þæt man gedo þurh gode wissunge þæt he his drihtenrihtlice ongite and þæt he eac wiðsace anrædlice deofles gemanan 
49B.47b.4: þæt is þæt he forsace and forbuge his unlara þæs ðe he æfre mæge 
49B.47b.5: and þæt he geswutolice eac þæt he hæbbe and æfre habban wille anræde geþanc and anrædne geleafan on ænne soðne ælmihtigne god 
49B.47b.6: and geleornige þæt he cunne þæt ælc cristenman huru cunnan sceal paternoster and credon 
49B.47b.7: mid þam paternostre man sceal to gode gebiddan and mid þam credon geswutelian rihtne geleafan 
49B.47b.8: and siððan se man þæt cann and rihtne geleafan hæfð ariht understandan þonne bið he wyrðe þæt he fulluht underfo 
49B.47b.9: gif he huru ærest ealswa ic cwæð beforan swa rihtes gedeð 
49B.47b.10: ðæt is þæt he deofol and his gemanan ealne forsæcð and him mid ealle fram bihð 
49B.47b.11: and crist gecist and him to gebihð and on hine anrædlice gelifð 
49B.47b.12: se gelifð anrædlice and rihtlice on hine se þe hine rihtlice lufað 
49B.47b.13: and se hine lufað rihtlice þe his beboda and his laga healdað 
49B.47b.14: elles ne bið seo lufu naht and elles ne fremað eac þæt fulluht na swiðe buton man godes beboda gime þe geornor and man his lara and laga þe rihtlicor healde 

49B.47b.15: leofan men on ðare cristnunge þe man deð ær ðam fulluhte is micel getacnung 
49B.47b.16: forþam þonne se sacerd cristnað þonne orðað he on ðone man þonne hit swa gebirað in modum crucis 
49B.47b.17: and þonne wurð þurh godes mihte sona deofol swiðe geirged 
49B.47b.18: and mid þæs sacerdes halsunge se deofol wurð aflimed fram þare menniscan gesceafte þe ær þurh adam forworht wæs 
49B.47b.19: and þam halgum gaste bið ðonne sona eardungstow on ðam men gerimed 
49B.47b.20: twa þingc sindon þurh godes mihte swa micele and swa mære þæt æfre ænig man ne mæg þæron ænig þingc awirdan ne gewanian fulluht and huselhalgung 
49B.47b.21: nis se mæssepreost þe mæssian mote and to mæssienne ah on worlde swa sinful ne swa fracod on his dædum gif he þa þenunge  deð swa swa þarto gebirað þeah he silf unriht dreoge on his life ne bið seo þenung þæs na ðe wirse 
49B.47b.22: ne eft nis ænig swa mære ne swa haliges lifes þæt on þara þenunga mage gegodian oððe gemicelian 
49B.47b.23: do swa hwilc swa hit do godes silfes miht bið on ðare dæde þurh halige geryno 
49B.47b.24: ac se earma synfulla man hearmað þeah him sylfum egeslice swiðe se þe geþristlæcð to mæssianne oððe husol to þicganne and wat hine silfne on synnum to fulne and swiðe forwyrhtne and nele ær hit geandettan and betan ær he to ðam geþristlæce 
49B.47b.25: his dirstignes witodlice derað him silfum 
49B.47b.26: ac þæt ne derað elles þam na ðe swiðor þe þa þenunga underfoð mid rihtan geleafan 
49B.47b.27: forðam ne mæg ænig man godes mihta ne his mærða geminsian ne ænig þingc awirdan 
49B.47b.28: þæt sealt þæt se sacerd þan men on muð deð þonne he cristnað þæt getacnað godcundne wisdom 
49B.47b.29: and ealswa se lichama þonne gefelð þæs sealtes scearpnesse swa sceal seo sawle ongitan wisdomes snotornesse 
49B.47b.30: and þonne se sacerd him ætforan singð credo in deum þonne trimmeð he his geleafan and mid þam geleafan gefrætwað and gewædað his hus 
49B.47b.31: þæt is þæt he gegearwað his heortan gode on to wunianne 
49B.47b.32: and þonne se sacerd ætrinð mid his spatle þæs mannes nose and earan þonne tacnað he mid þam þæt he sceal ægðer ge þurh stenc ge þurh hlist underfon godcunde halignesse and gescadwisnesse 
49B.47b.33: and þonne se sacerd smyrað mid þam halgan crisman breost and sculdra þonne befehð he þone man mid godes scilde on ægðre healfe þæt deofol ne mæg ænig his ættrena wæpna him on afæstnian naðer ne beforan ne wiðæftan gif he þanonforð þurhwunað anrædlice on rihtan geleafan and godes lagum folgað 
49B.47b.34: and þonne þis gedon bið eal fullice wel swa to þare cristnunge gebirað ðonne is æfter þisum mid rihtan geleafan to efstanne wið fontbæðes georne 
49B.47b.35: and þurh ða fonthalgunge þar gewirð sona godes ælmihtiges midwist 
49B.47b.36: and þurh ða orðunge þe se sacerd on þæt wæter orðað þonne he font halgað wurð deofol þanon afirsod 
49B.47b.37: and þonne se sacerd gehalgodne tapor on þæt wæter deð þonne wurð þæt wæter mid halgum gaste þurhgoten 
49B.47b.38: and radost to secganne eal þæt se sacerd deð þurh ða halgan þenunga gesewenlice eal hit fulfremeð se haliga gast gerynelice 
49B.47b.39: þa þreo dyfinga on fontbæðe þa getacniað þæt we beoð geedcænnede þonne to ecan life þurh ða halgan þrinnesse patris et filii et spiritus sancti 
49B.47b.40: þæt is eal an soð god 
49B.47b.41: and þæt hwite rægl þe man mid þone man befehð þonne he gefullad bið þæt getacnað þone gastlican wlite þe se man þurh godes gife habban sceal 
49B.47b.42: þæt sindon ða godan and ða clænan dæda þe he on cristendome þanonforð began sceal 
49B.47b.43: and mid þam crismale þe man him onufan þæt heafod deð þæt tacnað þone cristenan cynehelm þe he on heofonum ah gif he þanonforð his cristendom mid rihte gehealdeð and on rihtan geleafan rihtlice þurhwunað 
49B.47b.44: forðam gif he þæt gehealdeð he bið criste to bearne geteald 
49B.47b.45: and he bið cynehelmes swiðe wel wyrðe gif he mid rihte his fæder gehireð 
49B.47b.46: þæt is heofonlicum cyninge 
49B.47b.47: he is ure ealra fæder 
49B.47b.48: and þæt we swuteliað þonne we singað pater noster qui es in celis sanctificetur nomen tuum et reliqua 
49B.47b.49: be þisum we magon gecnawan þæt we syn þurh cristendom ealle gebroðra þonne we ealle to anum heofonlicum fæder swa oft clipiað swa we paternoster singað 
49B.47b.50: þonne eac sona æfter þisum bið se man husles wel wyrðe and him gebireð þæt swiðe rihte þæt he þonne þicge cristes lichaman and his blod 
49B.47b.51: forðon he bið þonne cristes lima an 
49B.47b.52: leofan men understandað þæt crist is cristenra heafod and ealle cristene men sindon to cristes limum getealde 
49B.47b.53: ðonne is micel þearf þæt cristenra manna gehwilc þæt understande and þæt he his cristendom mid rihte gehealde 
49B.47b.54: se gehylt his cristendom rihtlice se ðe criste mid rihte gehyrð 
49B.47b.55: þæt bið se þe his bebodu gehealdað and deofles unlarum eornostlice wiðstandeð ealswa man behet þæt man don wolde þa man fulluhtes girnde 
49B.47b.56: understandað godes beboda georne 
49B.47b.57: godes agen þæt forme bebod is þæt man lufige god silfne ærest eallum mode and eallum mægne 
49B.47b.58: and oðer bebod is þæt man lufige his nihstan swa swa hine silfne 
49B.47b.59: ælc cristenman is oðres nihsta 
49B.47b.60: forðam we syn þurh cristendom ealle gebroðra 
49B.47b.61: and we syndon cristes agene bearn gif we silfe willað 
49B.47b.62: and þi hit is rihtlic dom þæt æni cristenman oðrum ne beode buton þæt he wille þæt man him beode 
49B.47b.63: and se bið swiðe gesælig þe þone dom rihtlice gehealdeð 

49B.47b.64: leofan men we moton swiðe wærlice on ælce wisan us healdan gif we us sculon wið deofol gebeorgan 
49B.47b.65: forðam he bið æfre ymbe þæt an þæt he wile us beswican and gedon gif he mæg þæt we aleogan þæt þæt we beheton þa we fulluht underfengon 
49B.47b.66: ac uton understandan hwæt ða twa word mænan abrenuntio et credo þe man æt fulluhtþenunge on gewunan hæfð 
49B.47b.67: abrenuntio þæt is on englisc ic wiðsace heonanforð æfre deofles gemanan 
49B.47b.68: credo þæt is on englisc ic gelife on god ælmihtine þe ealle þingc gescop and geworhte 
49B.47b.69: nagon we nane þearfe ðæt we þises wurðan lease 
49B.47b.70: ac uton don swa us þearf is 
49B.47b.71: gelæstan hit georne 
49B.47b.72: and þeah þæt cild to þam geong sy þæt hit sprecan ne mæge þonne hit man fullað his freonda forspræc forstent him eal þæt silfe swilce hit silf spræce 
49B.47b.73: and buton hit gelæste þonne hit ylde hafað eal þæt hit on his geoguðe forhilt þe gode wæs behaten hit mot forwurðan æt his endedæge gif hit godes lage forgimde siððan hit þa ylde and þæt andgit hæfde þæt hit godes lage giman mihte 
49B.47b.74: ðonne age we micele þearfe and eac þa yldran on cristenum folce þæs oferþearfe þæt hi heora gingran gode gestrynan and hig deofle ætwænian 
49B.47b.75: forðam eal þæt hi to unrihte geþafiað heora gingrum eal hit bið ongean þæt hig gode beheton þa hi him fulluht begeaton 
49B.47b.76: and ealles þæs hi moton stiðe wite geþolian æfter godes dome buton hi hit gebeton þæs þe hi gedon magon 
49B.47b.77: cristenra manna gehwilc ah swiðe micele þearfe þæt he rihtne geleafan on ænne god æfre hæbbe 
49B.47b.78: þæt he his fulluhtes gescad wite 
49B.47b.79: and þæt symle rihtlice healde 
49B.47b.80: and his gingran tihtan georne to ðam ylcan 
49B.47b.81: and æfre swa þæt cild raðost ænig þingc sprecan mæge tæce him man sona ealra þinga ærost paternoster and credo 
49B.47b.82: þonne sceal him þanonforð a þe bet gelimpan 
49B.47b.83: and eac ic on godes naman bidde and beode gif ænig cristenman is þæt ilde hæbbe swa sy git forgimed þæt he hit ne cunne leornige hit georne and ne scamige nanum men for his ylde 
49B.47b.84: ac do swa him þearf is 
49B.47b.85: helpe his silfes 
49B.47b.86: forðam he ne bið wel cristen þe þæt geleornian nele 
49B.47b.87: ne he nah mid rihte æniges mannes æt fulluhte to onfonne ne æt biscopes handa se þe þæt ne can ær he hit geleornige 
49B.47b.88: ne he rihtlice ne bið husles wyrðe ne clænes legeres se þe on life þæt geleornian nele huru on englisc buton he on læden mæge 
49B.47b.89: ac do manna gehwilc swa swa his þearf is 
49B.47b.90: leornige his þearfe and hine silfne wærlice beðence 
49B.47b.91: and his cristendom clænlice healde 
49B.47b.92: and ælcne hæðendom mid ealle awurpe 

