58.a.1: gelyfst ðu on god ælfmihtine and on þone sunu and on ðone halgan gast 
58.a.2: gelyfst ðu þæt ealle men scealon arisan on domesdæg 
58.a.3: ofðincð þe eall þæt þu to yfele hæfst geþoht and gecweden and geworht 
58.a.4: god þe sylle forgyfenysse 
58.a.5: ic bidde þe ærest for godes lufon and for his ege þæt þu þin lif mid rihte lybbe and þinum drihtne mid eaðmedum hyre 
58.a.6: and ðinne cristendom and ðin fulwiht wel healde 
58.a.7: and beorh ðe georne wið þa viii heahsynna þe se deofol us wyle mid beswican gif he mæg 
58.a.8: þæt syndon morðor and stala and mæneaðas and unrihtgitsung and unrihthæmed and gifernyssa and tælnyssa and lease gewitnyssa 
58.a.9: ac lufa þinne drihten mid eallum mægene and mid eallum mode inneweardre heortan 
58.a.10: and sing þine gebedu to ælcre tide 
58.a.11: paternoster and credan buton þu mare cunne 
58.a.12: gif þu ne cunne leorna and gebide for ðinne fæder and þine moder and for þinne hlaford and for eall cristen folc 
58.a.13: ic þe bidde and beode þæt þu gode ælfmihtigum gehyrsum sy 
58.a.14: forðam þe me ys micel þearf þæt ic þe riht lære and ðe ys neadþearf þæt þu riht do 
58.a.15: þæt þu ne læte ungeandet ænige synne ðære þe ðu geworht hæbbe 
58.a.16: ne si heo naðer ne to þam micel ne eft to þam lytel ne ðe næfre ne þince to ðam hefig ne to þam uneaðelic ne to þam fullic to secgenne þæt þu hit læte æfre ænig wiht ungeandet 
58.a.17: and geþenc þæt þu anne nacodne lichaman in ðas worold brohtest and þu hine scealt eft ana alætan buton þu hwæt for godes lufon to gode gedo 
58.a.18: and geþenc þæt þe is seo tid swiðe uncuð and se dæg þæt þu scealt ðas lænan woruld forlætan and to godes dome gelæded beon 
58.a.19: nis nan leahter swa healic þæt man ne mæge gebetan gif he his yfeles geswicð and mid soðre hreowsunge his gyltas be lareowa tæcinge behreowsað 
58.a.20: se man ðe wile his synna behreowsian and bewepan þonne mot he georne warnian þæt he eft þam yfelum dædum ne geedlæce 
58.a.21: se man þe æfter dædbote his manfullan dæda geedniwað se greman god and he bið þam hunde gelic ðe spið and eft yt þæt he ær spaw 
58.a.22: god ælfmihtig gefultumige us þæt we moton and magon godes miltse begytan ða hwile þe we on þisum earman life beon moton 

