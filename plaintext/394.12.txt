u 

394.12.1: her sagað on þyssum halegum bocum be ælmihtiges dryhtnes godspelle þe he him sylfum þurh his ða halegan mihte geworhte mannum to bysene and to lare 
394.12.2: and he sylf gecwæð his halegan muðe 
394.12.3: þeah man anum men godspel secge þonne bio ic þær onmiddan 
394.12.4: and þam bioð synna forgifena þe ðæt godspel segð and gecwið and synna þam bioð forgifene þe hit for godes naman lustlice gehyreð 
394.12.5: and þam bið wa æfre geworht þe secgan can and nele forðam men sculon þurh ða godcundan lare becuman to life 

394.12.6: we þonne men þa leofestan we gehyrdon oft secgan be ðam æðelan tocyme usses dryhtnes and hu him man in ða woruld wiðþingian ongan 
394.12.7: þæt heahfæderas bodedon and cyðdon þæt witegan witegedon and heredon þæt sealmscopas sungon and sædon þæt se wolde of ðam rice cuman and of ðam cynestole and of ðam þrymrice hyder on þas eorðan and him þas cynerico on his anes æht ealle geagnian 
394.12.8: and eall ðæt wæs gelæsted siððan heofenas tohlidon and sio heahmiht on þysne wang astah 
394.12.9: and se halega gæst wunode in þam æðelan innoðe and in þam betstan bosme and in þam gecorenan hordfate 
394.12.10: and in þam halegan breostum he eardode nigon monoð 
394.12.11: and þa ealra fæmnena wuldor cende þone soðan scyppend and ealles folces frefrend and ealles middangeardes hælend and ealra gasta nerigend and eallra sawla helpend 
394.12.12: ða se ælmihtega dryhten in þas woruld becwom and menniscne lichoman onfeng æt sancte marian 
394.12.13: þurh þa byrðran we wæron gehælede and þurh þæt gebiorðor we wurdon alysede 
394.12.14: and þurh ða gesamnunge we wæron gefrioðode feonda gafoles and þurh þone tocyme we wæron geweorðode and gewelgode and gearode 
394.12.15: and syððan he dryhten crist her on worlde wunode mid mannum and feala wundra mannum cyðde and beforan worhte and him liðelice hælo sealde and his mildheortnesse tæhte 
394.12.16: ær hie wæron stænenre heortan and blinde þæt hie þæt ongitan ne meahton þæt hie ðær gehyrdon ne þæt oncnawan ne meahton þæt hie þær gesawon 
394.12.17: ac þa se ælmihtega dryhten afyrde him þæt unrihte wrigels of hyra heortan and onbyrhte hie mid leohte andgyte 
394.12.18: þa hie þæt ongeaton and oncnawan meahton hwa him to helpe and to feorhnere on þas woruld astah 
394.12.19: syðþan he him mildheortnesse earan ontynde and hie to geleafan onbryrde and his miltse him onwreah and his mægensybbe gecyðde 
394.12.20: ær þan we wæron steopcild gewordene ða we wæron bewerede þæs hiofoncundan rices 
394.12.21: and we wæron adilgode of þam þryðfullan frumgewrite ða we wæron to hiofonum awritene 
394.12.22: wæron we nu syðþan amearcode þurh þone soðan scyppend and þurh þone lyfigendan god and þurh þone acennedan sunu urne dryhten to þan gefean neorxnawanges 
394.12.23: ne gelette us þæs siðes se frecna feond ne us ðæs wilweges ne forwyrne ne us þa gatu betyne þe us opene standaþ 
394.12.24: ne us þære byrig ne ofteo þurh his lease brægdas ne us ðæs rices ne forwyrne þe we to gesceapene syndon ne us ne dwelle þæs rihtan geleafan þe we to gelærede syndon 
394.12.25: and we ða dryhtenlycan wære gehealden and þa syblycan lufan godes and manna 
394.12.26: ne syn we to gifre ne to frece ne to fyrenlusteorne ne to æfestige ne to inwitfulle ne to tælende ne to twyspræce ne morðor to fremmanne ne leasunga to secganne ne þeofða to beganganne ne wirignessa to fyligenne 
394.12.27: ne heafodlice leahtras ne lufien we ne scincræftas ne herien we ne galdorsangas ne unriht lyblac ne onginnen we ne to yðbylge ne syn we ne to langsum yrre næbben we ne we on oferhydo ne gewitan 
394.12.28: ac þas uncysta ealle we us bebiorgen þa ðe gode laðe syndon 
394.12.29: and we þurh þæt þone awyrigedan gast aflymen and þurh ða heahmyhte ures dryhtnes 
394.12.30: forðan we a sculon bion ymbhydige ure sawle rædes and ure hiortan reccend and gestaðeligen gode to willan and geþencen þæne dom þe we to gelaðode syndon and ðone deman þe to þam dome cymeð 
394.12.31: he demð rihtne dom 
394.12.32: ne bið þær hada andfengnes mid gode ne bioð þær cyninga setl þrymmum gefrætewod butan þam anum þe ofer ealle a rixað 
394.12.33: ne bið þær forð borene gyldene beagas ne bið þær hyra heafodgold ne woruldgestreon boren to þam sigedeman 
394.12.34: ac on þam gemote standeð anra gehwylces mannes sawl 
394.12.35: hio bið forð lædende ealle þa wiorc þe hio gefremede godes oððe yfeles 
394.12.36: gif ðær þænne bið þara misdædena ma and þæs godes to lyt þonne wynsumaþ se wiðerwearda feond and se awirigeda gæst on gesyhðe þæs reðan cyninges 
394.12.37: and he ðonne bealdlice cliopaþ to þam hean deman and ðus cwið 
394.12.38: dem la dema rihtne dom and emne dom 
394.12.39: dem be ðam þe þine bebodu forhogodon and þine æ abræcon and symle hie besmiton mid synnum and gebysmeredon 
394.12.40: gearalice we witon þas heregas þry ðe mid þe wæron 
394.12.41: an is se heofoncunda se ðe mid fereð and þe þenaþ oðer is ðæt eorðlice mægen þe þu her somnost and to þrymdome cumen is ðridde is þæt hellecunde werod þe hyder cwom to þan þæt hie woldon þine domas gehyran hu þu þam forworhtum scrifan woldest 
394.12.42: eall þis mægen wat þe her to þys gemote com þæt þin heahsetl is þrymmes anes eall afylled and mid soðfæstnesse and mid rihtwisnesse geseted 
394.12.43: dem la dryhten rihte domas and forlæt me mines rihtes wyrðe þæs ðe ic me sylf begiten hæbbe 
394.12.44: þæt wæron mine þa ðe to þe noldon 
394.12.45: min riht is þæt ic þa mid witum þreage þa þe þine hyrnesse forhogodon 
394.12.46: hie hie scyrpton minum reafum nals ðam gewædum þe ðu hie hete 
394.12.47: hie wæron ungemetfæste eallum tidum and oferhidum to fulle and mines willan to georne 
394.12.48: þonne hie gehyrdon þine bec rædan and þin godspel secgan and hira lif rihtan and him ecne weg cyðan hy symle hiera earan dytton and hit gehyran noldon 
394.12.49: ac ðonne ic mine hearpan genam and mine strengas styrian ongan hie ðæt lustlice gehyrdon and fram þe cyrdon and to me urnon 
394.12.50: and ic hie mine leahtras lærde and hie me hyrdon georne 
394.12.51: and ic hie to þeofðum tyhte and to geflite scyrpte and to inwitfullum geðancum þæt ic wolde þæt hy a fremedon 
394.12.52: ac hwæt woldon hie in minon hordcofan and þin cynerice eal forgeaton 
394.12.53: æt me hie leornodon scondword and lease brægdas 
394.12.54: and þine soðfæstan lare hie forgeaton and þinne dom ne gemundon ac minre neaweste awilnodon and þine forhogodon 
394.12.55: dem la ealra gesceafta reccend and scippend and steorend dem rihtne dom 
394.12.56: hwæt ðu þe sylfne geeadmeddest for hyra ealra lufan and for urre læððo 
394.12.57: þin feorh for hyra in deað þu gesealdest and þu þe sylf on rode astige ðær ðu ðæt þin halige blod on eorðan agute for him and mid þine þe æðelan swate gebohtest and mid þine þy deorwyrðan blode alysdest and gefreoðodest 
394.12.58: and hie þe þæs leanes ealles forgeaton þa hie to me cyrdon 
394.12.59: næfre ic him are ne gefremede ne næfre helpes geuðe 
394.12.60: ac forlæt hie me in wite gelædan and in susle cwelman and þam is hyrnesse gewrecan þe hie wið ðe worhton 
394.12.61: hwæt we nu gehyrdon secgan men ða leofestan hu bealdlice spreceð þæt dioful to þam hælende and þa misdæda stæleð on þa gæstas 
394.12.62: he þonne ofer eaxle besyhð se soðfæsta dema and se rihtwisa to ðam forworhtum and to ðam scyldegum and þus cwið worda grimmost 
394.12.63: nelle ic eow habban on minre geferrædenne 
394.12.64: ac ge fram me gewitað wuldres bedælede freondum afyrde feondum betæhte in þam hatan wylme hellefyres 
394.12.65: þær ge awirgedan sculon sincan and swincan in ðam hatan hellebrogan and in þam witum wunigan a butan ende 
394.12.66: þænne bið dryhtnes word hraþe gehyred þam synfullan strengest bið se dema þearl 
394.12.67: habbað we þænne men þa leofestan micele nydþearfe þæt we ne syn mid þam scyldegum ac mid þam gecorenum and mid ðam gedefum cristes 
394.12.68: we ðonne sculon his mildheortnesse geearnigan þæt we eft mildne deman hæbben 
394.12.69: we wæron oft gemyndgode to ures dryhtnes gehyrsumnesse þæt we scoldon his willan wyrcan and his bebodu healdan and rummode bion rihtra gestreona and þearfendum arfulle and wydewena helpend and steopcilda frefrend and earmra retend and wependra frefrend 
394.12.70: and gif we ðas weorc ongynnað and gelæstað þonne bioð we godes dyrlingas in hiofenum 
394.12.71: nis urum hælende nanuht behyddes ne gediglodes þæs ðe men wyrcað on þysse worlde forþan his eagan ofer eall gesioð 
394.12.72: swa sanctus iacobus sæde cristes apostol hu se hælend spræc to sumum welegum men þe he mid glengo and mid wiste gegodod hæfde 
394.12.73: ac he wæs ormod and swar and him wæs lað þearfendum mannum aht to syllanne 
394.12.74: and him wæs unyðe þæt he for gode aht dælde oððe þam sealde þe hit him ær eal forgeaf 
394.12.75: ac hyne se hælend eft þara leana myndgode ða he cwæð 
394.12.76: ne gemundest ðu na salomones cwide þe he cwæð 
394.12.77: do ælmyssan under þæs þearfan sceat se cliopað to me and ic hine sylle gehyre and mine miltse ofer þone sende 
394.12.78: emne hit bið gelice swa man mid wætere þone weallendan wylm agiote þæt he rixian ne mote swa man mæg mid ælmyssan ealla synna gebetan and þa gyltas gehælan 
394.12.79: þonne ðu welega hwi noldest ðu mine bebodu healdan 
394.12.80: ac se min þearfa aswæmde æt þinre handa 
394.12.81: hwi noldest þu geþencan hwa hit þe sealde 
394.12.82: þonne he cliopade earmre stemne and þu wiðsoce þæt ðu hiene ne gehyrdest 
394.12.83: and ic his giomrunga gehyrde and geseah hwæt ðu dydest minum þearfan þam þe þe mildheortnesse bædon 
394.12.84: and þu hie oferhogodest and geunrotsodest and þinne andwlitan fram him awendest and ne gemundest no hwæt se witega cwæð 
394.12.85: se ðe his andwlitan fram þam þearfan awendeð þonne he hluddost cliopað dryhten hyne gehyreð þonne se man nele þone oðerne gehyran 
394.12.86: swa se hælend cwæð to þam wlancan 
394.12.87: to hwan wurd ðu swa heamul minra goda þe ic ðe dyde and sealde 
394.12.88: to hwan areceleasodest ðu ðære gife þe ic þe geaf 
394.12.89: ic þe nu afyrre fram mine sylene þe ic þe ær forgeaf 
394.12.90: þonne bist ðu wædla in woruldrice 
394.12.91: forhwan noldest ðu geþencean þæt ic wille forgildan æghwylce gode dæde þe for minon naman man gedeð mid hundteontigumfealdum 
394.12.92: ic hit forgilde swa hit is on minon godspelle gecweden 
394.12.93: swa lange swa ge hit doð and swa oft swa ge hit syllað anum minum læstum ge hit symle me syllað 
394.12.94: and ic eow sylle ecne gefean in heofonum 
394.12.95: þonne ðu man to hwan eart ðu me swa unþancul minra goda and minra gifa 
394.12.96: hwæt ic þe gesceop and geliffæste and æghwæt þæs ðe ðu hafast ic þe sealde 
394.12.97: eall hit is min and þin ic afyrre fram þe 
394.12.98: ðu liofa butan me gif ðu mæge 
394.12.99: þe ic hit sealde to ðan þæt ðu hit sceoldest þearfum dælan 
394.12.100: and ic swerige þurh me sylfne þæt ic eom se ilca god se ðe weligne gedyde and þearfendan ic geworhte mid minum handum þæt ic wolde þæt ðu mine þearfan fedde þonne hie wæron þe biddende minra goda 
394.12.101: þu him symle tiðe forwyrndest 
394.12.102: forhwan noldest ðu hit geþencan gif ðu him mildheortnesse an gecyðdest þonne ne sceoldest ðu ðæs naht forliosan ðæs ðu him dydest ne me mid þære sylene abelgan mines agenes 
394.12.103: to hwan geagnedest þu þe anum þæt ic inc bam sealde to hwan feddest ðu þe ænne of ðam þe ic inc bæm gesceop to welan and to feorhnere 
394.12.104: to hwan heold ðu hit þe sylfum and þinum bearnum þæt meahte manegum mannum genihtsumian 
394.12.105: unyðe þe wæs þæt ðu hit ealne meahtest gefæstnigan ne mid insigelum eal beclysan 
394.12.106: wenst ðu ðæt hit þin sie þæt sio eorðe forðbringeð hio þe groweð and bloweð and sæd lædeð and on lif bringeð 
394.12.107: eall ic nu afyrre minne fultum fram ðe 
394.12.108: hafa æt þinum gewinne þæt ðu mæge and on þinum geswince 
394.12.109: ic ofteo mine renas þæt hie þine eorðan ne onhrinað 
394.12.110: and ic afyrre fram þe mine mildheortnesse and þonne bið sona gecyðed and ætiewed þinra yrmða dæl 
394.12.111: gif ðu wene þæt hit þin bocland sie and on agene æht geseald hit þonne wæron mine wæter þa ðe on heofonum wæron þanon ic mine gife dæle eorðwærum 
394.12.112: gif ðu mihta hæbbe dæl regnas ofer þine eorðan 
394.12.113: gif ðu strang sy syle wæstm þinre eorðan 
394.12.114: ic ahyrde mine sunnan and hie gebyrhte 
394.12.115: þone forbærneð hio ealle þine æceras 
394.12.116: þonne bist ðu dælleas mines renes and þe þin eorðe bið idel and unnyt goda gehwylces 
394.12.117: mine þearfan lifiað bi me 
394.12.118: gif ðu mæge wuna butan me 
394.12.119: mine þearfan me ealne weg habbað and ic hie næfre ne forlæte 
394.12.120: mine þearfan me lufiað and hie cygeað me hyra dryhten 
394.12.121: and hine gelomlice nemnaþ and lufiað and him ege to habbað swa men sculon to hiera hlaforde 
394.12.122: þonne þu welega ne þu þinne dryhten lufast ne ðu him miltse æt hafast ne ðu yrming ne most lifian naht lange 
394.12.123: hwæt wendest ðu wlanca gif ðu me sealde þines awiht þæt þe þonne wære þin woruldgestreon a gelytlod 
394.12.124: eala þæt ðu lyt hogodest ymb þone ende þines lifes 
394.12.125: to dol ðu wære þa ðu wendest ðæt þinra feohgestreona ende ne wurde 
394.12.126: ic wat hwæðre þæt þin lif bið geendod þonne ðu his ne wenst 
394.12.127: þu welega to hwan getruwedest ðu in þine wlenceo and in þine oferflownessa þinra goda and na on me þe hit þe eal forgeaf þæt ðu on wære 
394.12.128: and he ða dryhten crist cwæð to ðam welegan men 
394.12.129: eawla ðu dysega and gedwealda to hwy getruwedest ðu ðe on þine speda and on þine æhta 
394.12.130: þin sawl on þisse ilcan niht bið be minre hæse of ðinum lichoman alæded 
394.12.131: ac hwa fehð þonne to þam þe þu lange stryndest 
394.12.132: oððe hwam gearwodest þu þin botl oððe þine getimbro nu þine yrfeweardas leng lyfian ne moton forþan þu me noldest nanne þanc don minra goda 
394.12.133: men þa leofestan sceoldon þa word bion ealle cuðlice gelæste þe se hælend cwæð 
394.12.134: sona þa on þone welegan mann on þære ilcan nihte deaþ on becwom and on his bearn ealle 
394.12.135: fengon þa to gestreonum fremde syþþan 
394.12.136: hwæt we nu magon be þysan ongitan and oncnawan þæt se ælmihtiga god nele þæt his gifena man þanc nyte 
394.12.137: ne ðurfon we þæs wenan þæt he us nelle þara leana gemanigan þe he us her on eorðan to gode forgifeð emne swa he us mærlycor gifeð 
394.12.138: swa we him mærlycor þancian sculon a swa þrymlycor ar swa mare eadmodnes 
394.12.139: þam þe dryhten mycel syleð myceles he hine eac eft manað 
394.12.140: þam þe he micel to forlæteð mycel he to þam seceð 
394.12.141: æghwylc heah ham her in worulde bið mid frecennesse ymbseald 
394.12.142: emne swa ða woruldgeþingu bioð maran swa bioð þa frecennessa swiðran 
394.12.143: swa ge magon bi ðan þa bysene oncnawan and ongitan 
394.12.144: þæt treow þonne hit geweaxeð on ðam wudubearwe and hit hlifað up ofer þa oðre ealle and brædeþ and hit se stranga wind þonne gestandeð hit bið swiðlicor geweged and geswenced þonne se oðer wuda 
394.12.145: swa bið eac gelic be ðam hean clifum and torrum þonne hie feorran ofer ða oðre eorþan hlifiað 
394.12.146: and hie þonne semninga feallan onginnaþ and ful heardlice hriosað to foldan 
394.12.147: swylce eac be ðam micelum muntum and dunum þa þe hyhst standaþ and goriað ofer ealne middangeard 
394.12.148: and þeahhwæðere hi wite habbað þæs ealdordomes þæt hie bioð geneahhe mid hatum fyre geþread and geþræsted and geslægen mid lige 
394.12.149: swa ða hean myhta her in worulde hreosaþ and feallað and to lore wiorð 
394.12.150: þysse worulde welan wiorð to nahte and þas eorðlican wuldor wiorð to sorge 
394.12.151: þeah we þysse worulde glenga tiligen swiðe and we in wuldre scinan swiðe 
394.12.152: and þeah we us scyrpen mid þam readdestan godewebbe and gefrætewigen mid ðam biorhtestan golde and mid þam diorwyrðan gimstanum utan ymbhon hwæðere he sceal in nearonesse ende gebidan 
394.12.153: and þeah þa strengestan and þa ricestan hatan him reste gewyrcan of marmanstane and of oðrum goldfrætewum and mid gimcynnum ealne astæned and mid seolfrenum ruwum and beddum eal oferwreon and mid dieorwyrðum wyrtgemengnessum eall geseted and mid goldleafum geþread ymbutan hwæðere se bitera deaþ þæt todæleð eall 
394.12.154: þonne bið sio gleng agoten and se þrym tobroden and þa gimmas toglidene and þæt gold toscæned and þa lichaman gebrosnode and to duste gewordene 
394.12.155: forþan nis naht þysses middangeardes wlite and þysse worulde wela 
394.12.156: he is hwilendlic and yfellic and forwordenlic swa ða rican syndon her in worulde 

394.12.157: hwær syndon þa rican caseras and cyningas þa þe gio wæron oððe þa cyningas þe we io cuðon 
394.12.158: hwær syndon þa ealdormen þa þe bebodu setton 
394.12.159: hwær is demera domstow 
394.12.160: hwær is hira ofermetto butan mid moldan beþeahte and in witu gecyrred 
394.12.161: wa is worulde scriftum butan hie mid rihte reccen 
394.12.162: nis þam leornerum na sel þonne leornendum butan hie mid rihte domas secen 
394.12.163: hwær coman middangeardes gestreon 
394.12.164: hwær com worulde wela hwær cwom foldan fægernes 
394.12.165: hwær coman þa þe geornlicost æhta tiledon and oðrum eft yrfe læfdon 
394.12.166: swa læne is sio oferlufu eorðan gestreona 
394.12.167: emne hit bið gelice rena scurum þonne he of heofenum swiðost dreoseð and eft hraðe eal toglideð bið fæger weder and beorht sunne 
394.12.168: swa tealte syndon eorðan dreamas 
394.12.169: and swa todæleð lic and sawle 
394.12.170: þonne is us uncuð hu se dema ymb þæt gedon wylle 
394.12.171: forþan nis naht ne selre þonne we lufigen urne dryhten mid ealle mode and mid ealle mægene and of eallum urum ingehiedum 
394.12.172: swa hit awriten is and he sylf cwæð 
394.12.173: se ðe hæfð minne lufan in him and his bene to me sendeð ic hine symle gehyre and mine miltse ofer hyne sende 
394.12.174: and þa þe to me cyrraþ fram hyra gyltum and geandettaþ on minum naman and bote mid fæstenum doð and mid tearum and mid gebedum þonne ic him forlæte mine miltse to and forgifenysse sylle and min rice alyfe and heofonlicne weg tæce 

394.12.175: þær bið a god and sio hea blis and sio mycle med 
394.12.176: for þam iorðlicum ic sylle þa heofonlican for þyssum hwilendlicum þa ecan for þyssum lænan life þæt unlæne for þyssum uncorenan life þæt gecorene for þyssum earmlican life þæt eadige 
394.12.177: gesælige bioð þa ðe þæt rice gemunað unlæde bioð þa þe þam wiðsacaþ 
394.12.178: hwæt hylpeð þam men aht þeah þe he ealne middangeard on his anes æht eal gestryne gif eft þæt dioful genimeð þa sawle 
394.12.179: ne him no þe bet ne bið þeah he her on life lifige þusend wintra gif he æfter his deaþe bið læded on helle and þær on witum wunaþ a butan ende 
394.12.180: utan we þænne wendan to þam beteran and gecyrran to þam selran þonne we moton gesion soðne dryhten and on gefean faran to fæder rice 
394.12.181: þær is sio hea ar and þær is sio frætewednes þæs æðelinges 
394.12.182: þær is cyninges þrym gesyne and þær is arwyrðnes witegna 
394.12.183: and þær is gestæðþignes gioguðe and þær is ar and fægernes werum and wifum and geswæsscipe engla and geferræden apostola and heahfædera and witegena 
394.12.184: and eadige gefioð and wynsumiaþ on lisse and on blisse and on ecum gefean 
394.12.185: þær is sang and swinsung and godes lof gehyred and þæs hyhstan cyninges gehyrnes and sio biorhtu þara haligra sawla 
394.12.186: and þara soðfæstra scinaþ swa sunne and þa men rixiað swa englas on heofenum 
394.12.187: and we syndon þyder gelaðode and gehatene to þan halegan ham and to þam cynelycan friðstole 
394.12.188: þær drihten crist wunaþ and rixað mid eallum halegum a butan ende amen 

vi 

