de septem dormientibus 

162.30.1: men þa leofestan her efne onginð þæra eadigra seofon slæpera ðrowung 
162.30.2: ðara haligra naman scinað on heofenum 
162.30.3: lihtað eac on eorðan beorhte mid cristenum mannum 
162.30.4: ðara is se forma his geferena heretoga maximianus 
162.30.5: ðærto se oþer malchus se geþensuma 
162.30.6: and se ðridda þærto martinianus 
162.30.7: þonne se feorða dionisius 
162.30.8: se halga iohannes fifta 
162.30.9: þonne ðæs sixtan seraphion nama is æt nextan 
162.30.10: ðæs seofeþan constantinus 
162.30.11: ðara seofon haligra freolstid bið on geare fif nihton ær hlafmæssan 
162.30.12: on ðam gefyrn gewitenan ðære mycelan ehtnysse timan 
162.30.13: þa ða hæðenan menn cristendomes leoman mid ealle adwæscan woldon 
162.30.14: and ælcne myne ofer eorðan adylgian 
162.30.15: and þa ða eadigan martyras for his naman mænigfealde earfoðnyssa ðafedon 
162.30.16: ða decius se þweora heold rice ofer eall romana rice 
162.30.17: and him for ðissere worulde wel on hand eode þæt he godes þa gecorenan witnode and hi on yrmðum getintregode and hi buton gewande getucude eallswa he wolde 
162.30.18: ða gelamp hit æt sumum cyrre þæt he ferde into anre byrig þe man constantinopolim nemneð 
162.30.19: seo wæs heafodburh on greclande 
162.30.20: and of ðære he for into cartagine and ðanon into efese 
162.30.21: ða he ða þreo burga gefaren hæfde ða het he gelangian him to swiðe hraðe ealle ða burhwara togædere 
162.30.22: cwæð þæt he gemot wið hi habban wolde 
162.30.23: sona swa hi þæt geaxodon ða þe on god belyfdon ða wurdon hi ealle ðearle afyrhte 
162.30.24: and heora gesomnunga ealle wurdon sona tosceacerode and þa halgan sacerdas and ealle ða godan færlice geyrmde hreowlice wurdon 
162.30.25: he þa decius se casere þa he for into efese mid ðrymme and mid prasse he ða his heortan ahof swa upp ofer his mæðe swilce he god wære 
162.30.26: ongan ða timbrian deofolgyld on cirican 
162.30.27: and bead þæt mid him ðærrihte ælc man be his heafde deofle sceolde offrian 
162.30.28: and gehwa dyde swa for ðæs caseres ege and elles ne dorston 
162.30.29: ac ælc hine sylfne on lichaman and on sawle mid þam hæþengylde earmlice gefylde 
162.30.30: ðær ðær ænig deofolgyld wæs aræred eall seo burhwaru fram dæge to dæge be ðæs caseres bebode com togædere 
162.30.31: and man sloh ðær hryðera and gehwilces cynnes nytenu 
162.30.32: and ðær geond eall ða hæþenan byrnende gleda streawodon and ðæronuppan deofle offrodon 
162.30.33: and ða þicnyssa smices and ða bræðas ðæs flæsces stigon upp on ælce healfe geond þa byrig eall swilc hit mist wære þæt man nan þingc forneah ðær geseon ne mihte buton smic ænne 
162.30.34: and þonne ða hæþenan on swilcon deofolscinne blissedon ðonne weopon and geomredon þa þe on god belyfdon 
162.30.35: and hi on ðære mæstan dreorignysse wunedon þæt hi mid heora eagum swilce yrmða æfre geseon sceoldon swilce hi ðær gesawon 
162.30.36: þæt æfre on mancynne swa mycelne anweald deofol habban sceolde 
162.30.37: ne hi niston hwæt hi his dydon 
162.30.38: ne hi na mare don ne mihton buton bitere tearas hi symle aleton and hnipiende eodon and hi sylfe behyddon þær þær hi mihton 
162.30.39: ac færlice ymbe ðreo niht sende se casere his bydelas 
162.30.40: and bead þæt man swiðe georne sceolde cepan cristenra manna 
162.30.41: and gehwa þær he mihte heora be feore hente 
162.30.42: and gif man ahwer ofaxian mihte þæt hi manna ænig on genere heolde þæt se wære his heafdes scyldig 
162.30.43: and se þe hi ameldode þæt se wære mycelre mede wyrðe 
162.30.44: hi ða þa bydelas and feala oðre eallswa hi to ðam sceatte hopedon ferdon and sohton swa hwær swa hi mihton findan þa cristenan menn 
162.30.45: and hu hi mihton ðam casere gecweman þæt hi sumne sceatt æt him gelæhton 
162.30.46: and hi ða hæþenan men þonne hi cristene men ahwær fundon hi hi ut drifon 
162.30.47: and him beforan feredon swilce lytle gærstapan 
162.30.48: and to ðam folce læddon ðær ealle men hæðengyld mid ðam casere wurðedon 
162.30.49: and þa cristenan nyddon þæt hi mid heom deofle on hand gangan sceoldon 
162.30.50: and hi sume swa dydon 
162.30.51: swa heom earme þa gelamp ða þa hi gesawon swa mænigfealde ogan on mistlicum witum 
162.30.52: ða wurdon hi sona ungeheorte and feollon adune astrehte and deofle offredon beforan eallum ðam folce swa him æfre se sið hreowan mihte 
162.30.53: and þa oðre cristenan þe ðær gehydde wæron þa hi swilce yrmða gehyrdon hi biterlice on wope heofodon 
162.30.54: and ðara sawla sarlice bemændon þe to heofona rice faran sceoldon þæt hi gode swa earmlice ætlumpon 
162.30.55: ac þa ðe anrædlice gelyfdon þa ðe ðider gelædde wæron and fæste heora geleafan on god hæfdon and for nanes mannes geþreate heora drihtne wiðsacan noldon þam man eac nan þingc ne wandode 
162.30.56: ac hi to eallre yrmðe getucode and heora lima man ealle tobræd ælc fram oþrum eallswa windes blæd swæpð dust of eorðan 
162.30.57: and hi man holdode and hi ealle hricode swilce oðer wæterflod swa fleow heora blod 
162.30.58: and ða heafodleasan man hengc on ða portweallas 
162.30.59: and man sette heora heafda swilce oþra ðeofa buton ðam portweallon on ðam heafodstoccum 
162.30.60: and ðær flugon sona to hrocas and hremmas and feala cynna fugelas and þara haligra martyra eagan ut ahaccedon 
162.30.61: and flugon eft into ðære byrig geond þa portweallas and tosliton ða halgan godes dyrlingas 
162.30.62: and on heora blodigon bilon ðæra martyra flæsc bæron ðearmas and inneweard and þæt eall fræton 
162.30.63: earfoðfynde wæs ðær se man þe swilc ne mihte hreowan 
162.30.64: næs ðær eac nan man on fare þe gryre and ege fore ne stode for ðam mycclum yrmðum þe hi ðær gesawon 
162.30.65: wundorlic wæs þæt martyrcynn and wið deofol strang gewinn 
162.30.66: þær wæs godes ege gesewen and open on fulre dæde 
162.30.67: swilc mihte campdom beon swilce man ðær mihte geseon þæt hi god inweardlice lufedon þa hi for ðære lufe his naman yrmðe geþafedon 
162.30.68: and þone sylfan deaþ to ðan swiðe þafedon and na þæt an mænan mihton and heora eorfoða behreowsian 
162.30.69: ac gif we ðær wæron we mihton gehyran swa swa ealle ða gehyrdon þe ðæræt wæron 
162.30.70: þæt wæs onmang ðam mycclan geðryle and on ðam egeslican geþryngce ða man þa martyras cwylmde 
162.30.71: þe wolde þincean færunga swilce ealle ða anlicnyssa ðe on þære byrig to godon geond ealle gesette wæron 
162.30.72: ðæt hi ealle ætgædere oncwædon and anre stemne clypedon þæt hi mid ealle aweg ðanon woldon for þam mycclan yrmðum þe ða godes halgan for heora ðingan þolodon 
162.30.73: and swilce þa stræta ealle eac oncwædon for ðam halgan banum þe toworpene him onuppan geond ealle ða byrig lagon 
162.30.74: eac swilce þa burhweallas cwacedon and bifedon swilce hi feallan woldon for þam halgum lichamum þe on heom geond þa birig on ælce healfe hangedon 
162.30.75: la hwæt mæg beon wop oððe sarignys gyf þæt næs se mæsta ægðres 
162.30.76: oþþe hwæt mæg beon geomrung and wanung gyf þæt næs se fulla ægðres 
162.30.77: þa siðþan man þus þa halgan hæfte and gebende and hi man swang and bærnde and swilce ofsticode swin holdode and to ealre yrmðe tucode 
162.30.78: and ða magas beheoldon hu heora magas ðrowodon and on ðam portweallon to wæfersyne hangodon 
162.30.79: and se broðor beheold his swuster on wite and seo swuster beheold hire broðor on yrmðe 
162.30.80: se fæder wiðsoc his bearne and þæt bearn wiðsoc þone fæder 
162.30.81: and æt nextan ælc freond wiðsoc oðres for ðam micclan egsan þe hi ðær gesawon 
162.30.82: and heom for an þa witu gemynte wæron buton hi ðærrihte urnon and ðam deofolgylde geoffrodon and drihtne wiðsocon 
162.30.83: þa ne mihte na lengc manna ænig hine sylfne bedyrnan 
162.30.84: ac gehwa to sæles moste clipian and openlice mid dædum cyðan to hwæþeran hlafordscipe he  wolde gebugan 
162.30.85: þe to ures ecean drihtnes þe to ðæs awyrgedan deofles 
162.30.86: hwæðer him leofre wære þe he ðam witum ætwunde þe he hi for godes naman acome 
162.30.87: ða wurdon ðær ameldode seofon halige men gode getreowe ðæra naman we awriton on ðære frumspræce heora halgan ðrowunge 
162.30.88: hi wæron gemetfæste on geleafan þæs lifigendan godes suna 
162.30.89: and his ðæt halige rodetacn on heora lichoman getreowlice bæron 
162.30.90: þa þa hi gesawon ða mænigfealdan wawan þe cristes þa gecorenan dæghwamlice for his naman ðafedon and þoledon hi þonne ða seofon geomredon and weopon 
162.30.91: and heora nebwlite þurh ða mycclan sorhge mid ealle ahlænsode and seo wlitige fægernes heora geogoðhades weornode and wanode 
162.30.92: and hi on ealne weg on wæccan and on fæstenum and on halgum gebedum geomrigende lagon 
162.30.93: and þæt eall hi dydon for ðæs caseres ðingon 
162.30.94: forþon hi him ær on hirede swiðe neahgangele wæron 
162.30.95: þonne swa oft swa hi gesawon þæt se yfela casere and eall seo burhwaru togædere comon þæt hi onsægednyssa deoflan offrian woldon hi ðonne ðas seofon halgan eodon him onsundran þær hi ðonne mihton 
162.30.96: and hi ðonne astrehton on ðære eorðan and to gode hi gebædon þæt he heora gehulpe swa swa he wolde 
162.30.97: ða gelamp hit amang þam þæt sume hlosniende menn ðær betweonan eodon and þisra seofona georne heddon swa oft swa man gehwilcne mann sohte þæt he deofolgylde offrian sceolde 
162.30.98: and þonne gemetton hi ðas seofon halgan halige cnihtas ealle ætgædere on anum bure to gode gebiddende and mid aþenedum lichoman to him heora neode geomerlice mænende 
162.30.99: and hi ða godes fynd butan gewande sona in to þam ciningce eodon and him ðus to cwædon 
162.30.100: þeoda hlaford us se besorgesta gelimpe þæt ðu lange libban mote on myrhþe and on mærðe þines cynerices 
162.30.101: ðu leof cyningc leodscipas ðine wide and side þu hætst þæt mann manige manna gehwilcne þæt he ðam mæran gode offrie 
162.30.102: and her on gehendnysse syndon þe þine deorlingas beon sceoldon 
162.30.103: þe sylfne hi forfleoð and þine hæse forseoð and ealle æfter gewunan cristenra manna dæghwamlice offriað 
162.30.104: þæra is se yldesta maximianus and his six geferan þe on ðissere byrig synd yldest getealde 
162.30.105: þa se casere þis gehyrde ða wearð he þearle gedrefed on his mode 
162.30.106: and bead þæt hi man ðærrihte to him gelædde 
162.30.107: and hi sona comon mid floteriendum eagum for ðære micclan angsumnysse 
162.30.108: ealle heora heafda wæron mid duste besyfte 
162.30.109: wæs þeh eall heora myne fæst on tohopunge þæs ecean drihtnes 
162.30.110: þa axode he se casere and ðus clipode 
162.30.111: hwi synd ge asceadene fram eowra geferena gemanan 
162.30.112: þæt ge min bebod healdan noldon 
162.30.113: þæt ge ðam mærum godum offrunga ne brohton 
162.30.114: ac nu ic eow bidde and ægðer gebeode þæt ge hit geornlice beginnon 
162.30.115: and þæt swiðe hrædlice gefyllon and þæt buton gewande don swa ic eow bebeode and swa ealle menn doþ wide on æghwilcere þeode 
162.30.116: ða andwyrde him an ðæra cnihta maximianus se halga ana for hi ealle and cwæð to þam casere unearhlicere stemne 
162.30.117: ænne we wurðiað ecne drihten ðæs mihta gefyllaþ heofenas and eorðan 
162.30.118: him we offriað anum and his ðam halgan bearne hælende criste þe for ure neode on menniscnysse eode on ðam halgan gaste þe of fæder and of suna unasegcendlic forðstæpð and ealla gesceafta gehalgað 
162.30.119: þas untodæledlican ðrynnysse we gebiddaþ mid eadmodnysse 
162.30.120: þisan gode we offrunga gelome bringað and ure bena to him sendað 
162.30.121: lichaman and sawle clænnysse and modes and muðes andetnysse þas we him beodaþ gedefe 
162.30.122: and þinon awyrgedan deofolgildan we næfre nellað offrian þy læs ðe we us sylfe gebringað on fylðe and siððan on yrmðe ecere helle 
162.30.123: gode anum we ure neode betæcað and him ure sawle befæstað 
162.30.124: hine we næfre ne forsacað ac hine we wurðiaþ æfre 
162.30.125: ða decius se casere þas word gehyrde ða na gestod he na ælcne onsundran 
162.30.126: ac heora ælces sweordfætelsas he het forceorfan 
162.30.127: and hi mid bendum fæste het gewriðan 
162.30.128: and cwæþ to heom eallum 
162.30.129: nu ge þam mærum godum offrian nellað ne beo ge me næfre heononforð swa wurðe ne swa leofe swa ge ær wæron 
162.30.130: ac fram me ge beoð ascyrede and fram ælcere myrhþe oðþæt ic eft eow gestande 
162.30.131: and ic ðonne wið eow stiðlicor aginne ðonne ic tale wið eow habban wylle 
162.30.132: 
162.30.133: ac ic eow læte unbeheafdod þæt ge swa earme eow sylfe and eowre ðeondan geogoðe fordoþ and forspillaþ on witon and on wawon and on mistlicum yrmðum 
162.30.134: ac ic eow nu gyt sumes fyrstes geann þæt ge eow sylfe beþencean and on beteran mode gebringan þæt ge eower þæt wlitige lif magon generian 
162.30.135: þa se casere him ðus gesprecen hæfde þa forðan þe hi him leofe wæron he het hi eft ealle unbindan and unbundene aweg forlætan þæt hi frige moston faran aweg swa hwider swa hi woldon 
162.30.136: and se casere for to oðre burhware 
162.30.137: worhte þæt sylfe þæt he ær beeode 
162.30.138: cristene menn drehte swa he swiðost mihte 
162.30.139: maximianus ða se godes halga and his six geferan gode ða gecorenan syððan hi fyrstos onfengcon and ænigne timan hæfdon þa halgan weorc þe hi ær begunnon ær hi beforan ðam casere stodon hi ða fullice gefremedon 
162.30.140: namon æt heora magon þa sceattas genoge sylfrene and gyldene ungefoge 
162.30.141: and þa eawunga and dearnunga ealle godes ðances spendon and dældon hafenleasum mannum 
162.30.142: and heom betweonan ræddon and þus geþwærlice cwædon 
162.30.143: betere we ahreddon us sylfe of ðissere burhware gehlyde 
162.30.144: faran us into þam mycclan scræfe her geond on celian dune 
162.30.145: and we us ðær georne to gode gebiddan 
162.30.146: and ðær we magon full eaðe on genere wunian oððæt eft se casere into þissere birig fare 
162.30.147: and he ðonne deme swa swa he wylle and us nan þingc on worulde fram gode ne gehremme 
162.30.148: ac do he ymbe us swa swa his willa sy þæt we ætforan ðam casere þurh his fultum magon martyrdom gefremman 
162.30.149: and æt him ðone ecean cynehelm underfon buton ende mid his halgum 
162.30.150: ða hi ðus sprecende wæron seofon ða gecorenan halgan þa sealdon hi heom fæstnunge betweonan þæt hi ealle þis woldon healdan oð heora lifes ende 
162.30.151: and þæt feoh þæt hi ær læfdon hi mid heom to þam scræfe gemænelice hæfdon 
162.30.152: and ealle þider inn eodon and mænigne dæg ðærinne wunedon 
162.30.153: and on aþenedum lichaman hi to gode geornlice gebædon þæt he heora gemiltsode swa swa his wylla wære 
162.30.154: setton him þa ænne wicnere getreowne and swiðe gesceadne ðæs eadigan nama wæs malchus se goda 
162.30.155: æt þam wæs gelang eall heora foda 
162.30.156: se heom on ealre hwile metes tilian sceolde 
162.30.157: and he ða mid eadmodnysse fengc to ðære gehyrsumnysse 
162.30.158: and swa oft swa he into ðære byrig eode he hine on wædlan hywe æteowde 
162.30.159: and dearnunga wæs smeagende hu hit on ðæs caseres hirede ferde 
162.30.160: and georne ðæs þe he mihte earmum mannum ælmyssan dælde 
162.30.161: and his geferan mete bohte and to heom þone gebrohte 
162.30.162: and heom ælc þæra worda cydde þe he be heom binnan porte ahwær sprecan gehyrde 
162.30.163: þa gelamp hit betweonan þam ðe þas þing gewurdon þæt se casere eft mid fyrde ferde into efese byrig 
162.30.164: and he ðærrihte het gelangian maximianum þone halgan and mid him his six geferan þæt hi ealle ætgædere sceoldon deoflum offrian 
162.30.165: þa þa he mid ungemete heom behet ælcne hete þa wurdon getreowe hi ealle and mid ogan ofsette 
162.30.166: and gehwa sohte gener þærrihte ðær he ænig findan mihte 
162.30.167: and he malchus se getreowa fleah of ðære byrig sona mid ege and mid ogan 
162.30.168: hæfde mid him þeah eaþelicne fodan 
162.30.169: and com to his geferan and heom eall cydde hu egeslice se casere be heom beboden hæfde þæt hi mon æghwanone secan sceolde 
162.30.170: and hi ða halgan þa hi þæt gehyrdon ealle hi forhtedon and to gode clypedon 
162.30.171: and on geomrunge ðære mæstan him heora lif eall befæston 
162.30.172: a wæs þeah amang þam malchus heora ðenigmann 
162.30.173: and þa eaðelican þenunga þe he ðider brohte heom geornlice þenode þæt hi be dæle hi gereordodon and þæt hi wurdon þe geheortran wið þam awyrgedan strangan and þone ealdan wiðerwinnan 
162.30.174: ða þa hi ealle ætgædere comon and tomiddes ðam scræfe sæton þæt hi gemænelice gereordodan ða wurdon heora eagan afyllede mid tearum 
162.30.175: and angmode geomrodon ealle heora heortan 
162.30.176: mid þi þe hit æfnian wolde and seo sunne sah to setle onmang ðam þe hi on wope wæron and hi on uneaðnysse spræcon hi ða heom betweonan an and an hnappodon 
162.30.177: and swa lange hi hnipedon þæt hi ealle ætgædere on slæpe wurdon 
162.30.178: ealle him wæron gehefgode ða eagan of ðam menigfealdum biterlicum tearum þe hi ðær aleton 
162.30.179: and on ðam sare þam mycclan hi lagon and slepon 
162.30.180: ac god ælmihtig scyppend þe is ealra gesceafta wealdend þe his gecorenan bið swa milde swa modor bið hire agenum cilde 
162.30.181: he sylf þas seofonum halgum bebead þæt hi swa slepon for his micclan wundrum þe eft he gedon habban wolde þa halgan ðe he ealre worulde furðor onwreon gemynte 
162.30.182: he sylf ðas þingc swa gescifte and mid his ðære mæran fadunge gedihte þæt heora nan gefelan ne mihte hu hi gewurdon on slæpe ne heora nan nyste hwær heora sawla reston 
162.30.183: eall hit wæs heom uncuð ac hit wæs gode ful cuð 
162.30.184: ealle hi lagon slæpende geond þa eorðan and swa on godes naman andetnysse hi gewurdon on ðære seftnysse 
162.30.185: and þæt feoh þæt hi hæfdon ðær on heora seodum læg eac mid þam halgum uppan ðære eorðan 
162.30.186: ða seo sunne begann ðæs on morgen onywan eallum mannum hire ðone beorhtan leoman þa het se casere georne smeagan hwær mann æfre þa halgan geaxian mihte 
162.30.187: ælc mann þa æfter ðam gebode ofer eall ferdon 
162.30.188: mann smeade uppan lande 
162.30.189: man axode on porte ðær man gengde geond eall abutan þone portweall 
162.30.190: man scrutnode on ælcere stowe þær man hi æfre geaxian cuðe 
162.30.191: ne mihte hi nan man nahwer findan 
162.30.192: he þa se casere dreorigan mode cwæð to his þegnum mid ðyllicum wordum 
162.30.193: mycel is me unbliss minra dyrlinga miss þæt hi us swa færlice mid ealle syn ætlumpene swa mære cynnes menn swa swa hi wæron 
162.30.194: forþi hi onsæton and mid ealle ondredon þæt we heom forðon grame beon woldon forðon þe hi ær us hyran noldon 
162.30.195: ða cwæð se casere to ðam embstandendum nese la 
162.30.196: man wat and ic eac þæt sylfe wat 
162.30.197: geseo we ænigne mann þe georne hine sylfne to urum godum bugan wylle eall þæt he ær agylte læsse oþþe mare we lætað hit of gemynde swilce hit næfre ne gewurde 
162.30.198: æfter swilcum wordum and mænigfealdum oðrum stopon þa in to ðam casere ða yldestan þe on his hirede wæron and þa halgan to him wregdon and be heom þus spræcon 
162.30.199: ealra manna hlaford geond þas widan worulde we biddað þinne cynescipe þæt þu nan ðingc ne beo dreorig oððe sarig for ðan geongan cnihton ealra goda feondum 
162.30.200: forðan hi under ðe leof oð þisne andweardan dæg on yfele þurhwunodon ðæs þe we gehyrdon 
162.30.201: siððan þu heom tolete þone timan þæt hi hi sylfe beþohton a hi ymbe þæt wæron hu hi ðe mid ealle miscwemdon eall þæt yfel þæt hi ær ðan begunnon hi þæt eall syððan ful dydon 
162.30.202: namon æt heora magon ungerime sceattas and ealle ða towurpon geond þas ruman burhwegas 
162.30.203: and synd nu bedyrnde and on diglon behydde þæt hi nan man ne mæg nahwær gefindan 
162.30.204: gyf ðin cynescipe swa cwyð hit geworden bið sona þæt man heora magas gelangie 
162.30.205: and hi man stiðlice ðreatige þæt hi be wite hi ameldian and to þe leof gebringan 
162.30.206: ða se casere ðas word gehyrde he his mod sona gehyrte 
162.30.207: het þa ða magas gefeccan and began heom ðas word segcan 
162.30.208: hwær syndon þa wiðersacan eowre lyðran magas þe min bebod forhogedon þæt hi ðam wurðlicum godum nane lac ne offredon 
162.30.209: buton ge hi nu her ameldian ge sceolon heora wite astundian 
162.30.210: ða andwyrdon þa magas and sealdon micele aðas and ðone casere bædon and ofdrædde him to cwædon 
162.30.211: we biddað þe leof hlaford þæt ðu gehyran wylle ure word 
162.30.212: we þin cynelice gebod nahwær ne forgymdon ne we ða weorðlican godas næfre ne forhogodon 
162.30.213: hwi wilt þu us leof witnian for oðra manna þingon þe þin gebod forsawon and ure sceattas forspendon geond ealle eorðan 
162.30.214: her hi synd full gehende geond on celian dune on sorge and on ege behydde 
162.30.215: ne we be him naþor nyton swa hi ðær libban swa hi ðær deade ligcon 
162.30.216: ða hi ðus hi sylfe earhlice betealdon þa het se casere hi faran swa hwider swa hi woldon and hi feorhfagene him fram sona ðanon eodon 
162.30.217: and se casere eftsona þohte and smeade hwæt he þam halgan don mihte oððe hu he æfre embe hy sceolde 
162.30.218: and þa þa he him hearmian nolde forþi hit swa geweorðan sceolde god ælmihtig him þa þæs geuðe ðeah he ðæs wyrðe nære þæt god hine geneosode 
162.30.219: æfre ðeah for his halgena earnunge him ða ðis geþanc on mode asende þæt he het þæs scræfes ingang ðær hi inne lagon eall hit mid weorcstanum forwyrcan 
162.30.220: forðan god wolde þæt hi ðær stille reston and ungehrepode on ðam scræfe slepon oþ þas yðtogenan tide þe he hi eft mancynne þurh his mycclan mærðe for micelre neode geswutelian wolde 
162.30.221: and he ða decius let him to ræde þæt he þa gerædde 
162.30.222: and he ða his geðanc geopenode and ofer eall clypode 
162.30.223: fare man swiðe hraðe þyder geond to þam scræfe þær þa wiðersacan inne dariað behydde 
162.30.224: and hi man mid weorcstane on æghwilce healfe ealle swa cuce ðærinne forwyrce þæt hi sunnan leoman næfre lengc ne geseon 
162.30.225: ne hi myrhðe mid us heononforð nabbað nu hi ure bebod healdan noldon 
162.30.226: ac beon hi ðær on yrmðe on ælce hand beclysede oððæt hi mid ealle deað forswelge 
162.30.227: swa he let on his geðance se casere and mid him eall seo burhwaru þæt hi ða halgan swa lifigende on ðam scræfe wurdon beclysde 
162.30.228: ða gelamp hit þæt ðær betweonan eodon ðæs caseres dyrlingas 
162.30.229: hi twegen wæron him swiðe leofe and hi ðehhwæðere wæron dearnunga cristene begen 
162.30.230: se an wæs genemned þeodorus and se oðer rufinus 
162.30.231: þa spræcon hi him betweonan swa hit nan man nyste butan him sylfon þæt hi woldon ðisra haligra martyra martyrrace awritan and þæt gewrit mid þam halgum ðærinne lecgan 
162.30.232: swa man into ðam scræfe gan sceolde þæt hit mid him þærinne læge to swutelunge oð ðone byre þe hi god ælmihtig awehte 
162.30.233: and hi mancynne geswutelian wolde þæt ealle men ðurh ðæt gewritt eft ongytan mihton hwæt þa halgan wæron þe man ðærinne funde þonne þæt godes wylla wære 
162.30.234: and hi ða twegen getreowfæste wæron 
162.30.235: dydon þærrihte eallswa hi ær gemynton 
162.30.236: eodon into ðam scræfe dearnunga onsundran and þas halgan martyrrace eallswa heo gewearð on anum leadenum tabulan ealle mid stafon agrofon 
162.30.237: and hi ðæt gewrit mid twam sylfrenan inseglum on anre teage geinsegledon and wið þa halgan ðærinne swiðe digollice ledon 
162.30.238: and ðæs scræfes locstan hi wel fæste beclysdon 
162.30.239: and him ðanon syððan hamweard gewendon 
162.30.240: and þa ealle þas ðingc þurh godes fadunge þus wurdon gedyhte 
162.30.241: ða ymbe þæt utene forðferde decius se yfela casere and æfre ælc dæl eall his cynnes 
162.30.242: and feala oðra casera æfter him rixodon ælc æfter oðrum on heora cynescipes wuldre and on heora anwealdes myrhþe 
162.30.243: and hi sume wæron hæþene and sume cristene 
162.30.244: feala geara rixodon oððæt þeodosius se mæra casere archadies sunu fengc to rice 
162.30.245: and embe eahta and ðrittig geara þæs þe he rixode asprang gehwær on godes folce mycel gedwyld 
162.30.246: and ferdon yfele menn geond eall þær hi mihton and cristene men on gedwylde brohton 
162.30.247: sædon þæt se geleafa naht nære þe ealle geleaffulle men buton tweonunge gelyfað 
162.30.248: þæt is þæt ealle men on domesdæg sceolon arisan mid þam ylcan lichaman þe gehwa ær her on life leofode and þonne æghwilcum men æfter his geearnungum bið gedemed swa to yrmþe on hellewite swa to myrhþe on heofona rice 
162.30.249: ðisne geleafan woldon gedwolmen aidlian and of cristes gelaðunge mid ealle adwæscan 
162.30.250: and on ðam timan þe ða bisceopas beon sceoldan and godes þæt halige folc on rihtne weg gebringan hi swiðost ælces gedweldes tiledon and ælc gedwyld hi upp arærdon 
162.30.251: twegen ðær wæron bisceophades men þe ælces yfeles heafodhebban wæron 
162.30.252: se wæs gehaten theodorus and se oðer gaius 
162.30.253: hi næron furðan wyrðe þæt man heora naman on ðisre haligra martyrrace sceolde awritan 
162.30.254: forðan þe hi godes gelaðunge swiðost drehton and mid heora gedwolspræce eall folc amyrdon 
162.30.255: and theodosius se mæra casere þa he swilce ungewitt ælce dæge gehyrde he wearð sarig ðearle on his mode 
162.30.256: and he wepende on his geþance hit bemænde þæt æfre on his timan se cristena geleafa swa earmlice ætfeallan sceolde 
162.30.257: sume þa yldestan gedwolmen sædon þæt menn of deaðe næfre arisan ne sceoldon 
162.30.258: sume hi cwædon þæt se lichama þe æne bið formogod and to duste gewend and wide tosawon þæt he næfre eft togædere ne come 
162.30.259: ac ða sawla ana on domesdæg butan ælcan lichoman sceolden underfon ðære myrhðe heora æriste 
162.30.260: þus hi dweledon mid heora leassagulan spræce and heora modes andgytu mid ealle hi fordytton þæt hi nan ðæra worda geðencan ne mihton þe ure hælend sylf on ðam godspelle be ðære æriste cwæð 
162.30.261: amen amen dico uobis quia uenit hora quando mortui in monumentis audient uocem filii hominis et uiuent 
162.30.262: þæt is on urum geþeode 
162.30.263: soð soþ ic eow secge þæt se tima cymð þonne ealle deade menn on heora byrgenum mannes bearnes stefne gehyrað and hi ealle acuciað 
162.30.264: ðyllice halige word and ungerime oðre ðe on halgum bocum synd awritene þæt god ælmihtig mænigfealdlice ge ðurh his witegan ge þurh hine sylfne and be ðæra martyra æriste wæs sprecende 
162.30.265: and ðeah ealra þæra worda hi wæron forgytene 
162.30.266: namon him þa gedwollmenn ænlipige to gemynde and lagon on heora gedwylde 
162.30.267: and godes worda swetnysse hi awendon him sylfum to biternysse þe swa godes folc drehten 
162.30.268: and ðonne for ðisum wearð theodosius se mæra þearle ahwæned 
162.30.269: and he his lic for ðære sarignysse mid wacan hreafe scrydde 
162.30.270: and wæs him ana cnihtleas on his inran bure 
162.30.271: and hine sylfne ðærinne beclysde 
162.30.272: and þær hreowlice beforan gode gebærde 
162.30.273: forðan þe he nyste hwæs he gelefan sceolde 
162.30.274: þa hine þa swyðost drehton and on ungewisse gebrohton þe his witan beon sceoldon 
162.30.275: ac ælmihtig god se milda þe ælcne mann mid fulre mildheortnysse underfehþ þe hine mid fulre eadmodnysse gesehð þa he ðæs caseres mycclan hreowsunga geseah him eac sona þæt hreow and his þæt sarlice anginn 
162.30.276: and hine þa na lengc ahwænedne habban nolde 
162.30.277: ne he eac þa na lengc geþafian ne mihte þæt his halige folc læge on gedwylde 
162.30.278: ac he for his mycclan mildheortnysse ægðer ge ðam godan casere frofre geuþe and eallum folce ðæs swiðe ungefyrn he geswutelian wolde hwæs gehwa gelyfan sceolde mid gewisse 
162.30.279: and he his ða halgen gelaþunge ðæs ful tidlice of ðæra gedwolmanna gedrecednysse ahredde 
162.30.280: and hira eac ða toweardon ealra manna æriste mid his ðam beorhtan and ðam soðan leohte geopenode on ðus gewordenre dæde 
162.30.281: ða on ðam timan þe se cristena and se goda theodosius fullice on god ælmihtigne wæs belyfed swa his yldran beforan him manega wæron and he his neode to gode swiðe georne mænde 
162.30.282: þa gelamp hit on ðam dagum þe ðas foresprecenan þingc gewurdon þæt god ælmihtig gescifte ænne swa geradne mann þe ahte geweald ealles ðæs splottes æt celian dune þær þæt scræf wæs tomiddes þe ða seofon halgan lagon inne slapan 
162.30.283: and he ða se ilca goda mann let ðær aræran ealle abutan ða dune his hyrdecnapan cytan þæt hi ðær gehende mid heora hlafordes yrfe lagon 
162.30.284: and wið cyle and wið hæton hi sylfe geburgon 
162.30.285: and hi georne þa hyrdecnapan and mid heora handgemacan sume twegen dagas on an ymbe þæt wæron oðþæt hi werige fornean comon ðær ða seofon halgan full gehende lagon 
162.30.286: and hi ðær sona unmyndlinga swiðe fæsthealdne weorcstan upp ahwylfdon 
162.30.287: and æfre swa hi near and near eodon hi fundon ælcne stan on oðerne befegedne 
162.30.288: and ymbe ðæne oþerne dæg hi ðæs scræfes locstan ut alynedon þæt hi eaðelice mihton ingan and eaþelice utgan 
162.30.289: ða gelamp hit þæt god wolde þæt seo halige geferræden aweht beon sceolde þe on ðam scræfe tile hwile gereste hæfdon 
162.30.290: and he ða ure hælend se þe unborenum cildum lif sylð on heora modra innoðe 
162.30.291: and se þe mid his anwealde ða forsearedon ban wecð of deaðe 
162.30.292: and se þe eac lazarum to life gewende and hine ymbe þreo dagas ðæs þe he bebyrged wæs of deaðe awehte 
162.30.293: he sylf synderlice mid his agenre dæde þas seofon halgan þe on ðam scræfe slepon he hi awehte ða of ðam slæpe 
162.30.294: and hi sæton ealle upp gesunde æfter heora agenum gewunan and heora sealmas sungon 
162.30.295: forði him næs nan deaðes mearc on gesewen ne heora reaf næron nan þingc moðfretene 
162.30.296: ac ægðer ge þa ilcan reaf þe heom onuppan lagon wæron ealle gesunde 
162.30.297: and heora halgan lichaman hi gesawon eall blowende 
162.30.298: and ealle hi leton swilce hi on æfen slepon 
162.30.299: and sona ðæs on morgen of ðam slæpe awacedon 
162.30.300: and þæt ilce geþanc and seo sylfe carfulnyss þe heom amang þam nihtslæpe wæs on heora heortan eall þa hi awacodon hi þæt sylfe geþohton 
162.30.301: and hi nan oþer ðing nyston buton þæt decius se casere hete heora gecepan 
162.30.302: and ða hi ðus dreorigende þohton and mid heora modes unrotnysse tearas aleton þa besawon hi ealle to malche þe wæs heora geferena an 
162.30.303: and wæs he eac heora ðeningmann 
162.30.304: and hi hine þa axodon hwæt he on æfen gehyrde þæt man be heom spræce on porte 
162.30.305: he andwyrde þa malchus and cwæð to his geferum þæt ic eow to æfen ær sæde þæt ilce ic eow nu segce þæt mann us toniht ofer eall sohte and us man georne gehwar axode þæt we deofulgyldum sceoldon offrian 
162.30.306: and decius se casere is nu gyt smeagende hwæt we gefaran habban oððe hwær he us mæge ofaxian 
162.30.307: nu wat ure drihten þæt we ðæs nane þearfe nagon þæt we him æfre fram abugan 
162.30.308: þa andwyrde maximianus and cwæð to his gebroðrum gif hit swa sceal gewurðan þæt mann us her finde and mann us for godes naman to ðam casere læde we eac sona ðider faran ealle swiðe gearwe 
162.30.309: and we ðær ætforan him standon us gearwe and behate swilc wite swilc he us behate 
162.30.310: we nan þingc ne beon ofdrædde ne we uran ærran life ne wiþsacan næfre þæt we habban clænlice godes lof mid us gehealden oð ðis þurh þone halgan geleafan þæs lifigendan godes sunu 
162.30.311: and hi ða gebroðru clypedon to malche and him to cwædon 
162.30.312: nim nu broþor sumne dæl feos mid þe and far to porte mid 
162.30.313: and us sumne dæl hlafes bige and ofaxa georne ðæs ðe þu mæge hwæt se casere be us geboden hæbbe 
162.30.314: and do us eft ealle gewisse þæs þe þu ofaxie 
162.30.315: and bige us swaðeah rumlicor todæg be hlafe þonne ðu gebohtest gyrstandæg 
162.30.316: and bring us bet behlaf þonne ðu ær brohtest 
162.30.317: forþon þe þa hlafas wæron swiðe eaðelice þe us gyrstanæfen comon 
162.30.318: swa hi leton þa halgan and nan oþer ne wendon buton þæt hi on æfen slepon and þæs on morgen awocon 
162.30.319: and he þa sona on ærnemergen aras malchus heora þeningman and dyde eallswa his gewuna wæs 
162.30.320: nam þa mid him sumne dæl feos swa micel swa hit mihte beon 
162.30.321: ðeah swilce hit wære sum twa and sixtig penega 
162.30.322: and wæs þæs feos ofergewrit ðæs ylcan mynetsleges þe man þæt feoh on sloh sona þæs forman geares þa decius feng to rice 
162.30.323: feower siðon man awende mynetisena on his dagum þe ðas halgan ða gyt wunodon onmang oþrum mannum 
162.30.324: and on þam frummynetslæge wæron twa and sixtig penega gewihte seolfres on anum penege 
162.30.325: and on þæm æftran em sixtig 
162.30.326: and on þæm þryddan feower and feowertig 
162.30.327: and on þam feorþan git læsse swa hi hit þær heoldon 
162.30.328: ða wæs þæt feoh þæt malchus hæfde þæs forman mynetslæges on decies naman 
162.30.329: ðonne betweonan decies frummynetslæges dagum þa þas halgan into þam scræfe eodon and betweonan theodosius timan þe ða wæs casere þa malchus þæt feoh bær to porte be ealdum getele wæron þa agane ðreo hund geara and twa and hundseofontig wintra of ðam dæge þe ða halgan slepon to ðam dæge þe hi eft awocon 
162.30.330: and he ða malchus sona mid ðam dæge eode him ut of ðam scræfe 
162.30.331: and þa he þærute wæs ða geseah he hwær þa weorcstanas lagon ofer eall þær onbutan 
162.30.332: and he healfunga þæs wundrode þeah na swiðe embe þæt ne smeade 
162.30.333: ac he forht of þære dune mid micclan ege nyðer eode 
162.30.334: and he þanon cleacode swiðe earhlice to porte 
162.30.335: and æfre he him wæs onsittende þæt hine sum man gecneowe and hine þam casere þærrihte gecyðde 
162.30.336: and he nyste se halga þæt se oþer earma wæs dead 
162.30.337: ne furðon an ban næfde he mid oþrum 
162.30.338: ac toscænede ofer eall lagon and toworpene geond ða widan eorþan 
162.30.339: and he þa malchus þa he ful gehende wæs wið ðæs portes geate eode þa beseah he þiderweard and beseah to þære halgan cristes rodetacne hwær heo uppan þam portgeate stod mid arwurðnysse afæstnod 
162.30.340: and hine þær gelæhte syllic wundrung 
162.30.341: and on þære gesihðe hine gestod wundorlic wafung 
162.30.342: and he stod and beheold and him wundorlic þuhte 
162.30.343: and he æghwider beseah on æghwilce healfe and he hawode on þa rode 
162.30.344: and hit him eall wundorlic ðuhte 
162.30.345: and he þohte on his mode hwæt hit beon sceolde 
162.30.346: and he ða þanon to oþran portgeate eode 
162.30.347: and he þa eftsona geseah þa halgan rode 
162.30.348: and he þæs wundrode þearle 
162.30.349: and he þa portgeatu ealle beeode 
162.30.350: and he geseah uppan ælcon þa halgan rode standan 
162.30.351: and eall he wæs ful wundrunge and wafunge 
162.30.352: and eac þa byrig he geseah eall on oþre wisan gewend on oþre heo ær wæs 
162.30.353: and þa gebotla geond þa byrig eall getimbrode on oþre wisan on oþre hi ær wæron 
162.30.354: and he nan þincg þære byrig ne cuþe gecnawan þe ma þe se man þe hi næfre ne geseah mid his eagan 
162.30.355: and þa he wundrigende þohte swilce hine on niht mætte 
162.30.356: þa gecyrde he eft to ðam ylcan portgeate þe he ærest to com 
162.30.357: and he þohte on his heortan and cwæð to him sylfum 
162.30.358: hwæt þis æfre beon sceole færlices þæt ic her geseo swa wunderlices 
162.30.359: þæt gyrstanæfen on ealre þisre byrig þære halgan rodetacna nahwær næs gesyne 
162.30.360: and heo nu eall is geswutelod and on ælcon portgeate is nu todæg gefæstnod 
162.30.361: and he eftsona þohte on his mode and his hand up ahof and senode hine sylfne and þus cwæð 
162.30.362: god ælmihtig gebletsige me hwæðer me on swæfne mæte eall þæt ic her geseo færlices wundres 
162.30.363: and he æfter þysum geþance teah him elnunge to be dæle 
162.30.364: and bewand his heafod mid anum claðe and earhlice eode into porte and bearh him sylfum swiðe georne 
162.30.365: and þa he com ful neah into cypinge þær gehwilce men him betwynan spræcon and oft and gelome cristes helda sworon 
162.30.366: and hi nane spræce þær ne drifon butan æfre embe cristes naman 
162.30.367: þa he swilce spræce gehyrde ða ondræd malchus him þearle and he ðæs eall forhtode and cwæð on his mode 
162.30.368: la hwæt þis æfre beon scyle þæt ic her wundres gehyre 
162.30.369: ær ic geseah micel wunder nu ic gehyre miccle mare 
162.30.370: gyrstanæfen nan man ne mihte cristes naman nemnian mid hihte 
162.30.371: and nu todæg on ælces mannes tungan cristes nama is æfre on foreweardan 
162.30.372: ða cwæð he eft to him sylfum 
162.30.373: to soðan ne þincð me næfre þæt hit soð sy þæt þis sy efesa byrig 
162.30.374: forðy eall heo is on oþre wisan gestaðelod and eall mid oþrum botlum getimbred 
162.30.375: ne her nan man ne spricð on hæðenra manna wisan ac ealle æfter cristenra manna gewunan 
162.30.376: þa wiðgynde he eft his geðance and him þus andwyrde 
162.30.377: ac ic nat eftsona ne ic næfre git nyste þæt ænig oþer byrig us wære gehende buton ephese anre heronem celian dune 
162.30.378: and he stod þær stille ane lytle hwile and þohte on him sylfum hwæt his soðes wære 
162.30.379: ða ofseah he ænne geongne man and eode him to þæm ylcan and ongan hine axian and cwæð 
162.30.380: la wel gedo ðe goda man 
162.30.381: ic wolde georne æt ðe gewitan þissere byrig rihtnaman gif þu me woldest gewissigan 
162.30.382: ða cwæð se geonga mann to him ic þe wille full hraðe secgan 
162.30.383: ephese hatte þeos burh and heo wel gefyrn swa gehaten wæs 
162.30.384: ða þohte he on his mode and cwæð to him sylfum 
162.30.385: nu ic wæs of þam rihtan wege mines ingeþances 
162.30.386: ac betere hit bið þæt ic eft fare ut of þysum porte ðy læs þe ic to swiðe dwelige and forþy þonne ne cume to minum geferum þe me ær hyder sendon 
162.30.387: gewislice ic her ongyten hæbbe þæt me hæfð gelæht fæste mines modes oferstige þæt ic nat na forgeare hu ic hit þus macige 
162.30.388: eall he malchus rehte his geferum hu him gelamp on eallum þisum þingum þa he eft heom to com on þam scræfe þe we ær foresædon 
162.30.389: and þa heora seo wundorlice ærest eallum mannum wæs geopenod and heora þæt halige lif eall geswutelod 
162.30.390: and he malchus þa him swa wundorlic þuhte eall þæt he geseah and gehyrde 
162.30.391: ða mid ðy þe he wolde gan ut of ðam porte he ða on ælmesmannes hiwe eode þyder full wel gehende þær man hlaf sealde to ceape 
162.30.392: and ða he þyder com he sona teah penegas of his bosme and hi wið hlafe þam cepemen sealde 
162.30.393: and hi þa cypemen swiþe georne þa penegas sceawodon and hi swilces feos fregnðearle wundredon 
162.30.394: and hi þa penegas þær to wæfersyne beheoldon 
162.30.395: and fram bence to bence heom betweonan ræhton to sceawigenne eowodon 
162.30.396: and heom betweonan cwædon 
162.30.397: butan tweon hit is soð þæt we ealle her geseoð þæt þæs uncuþa geonga cniht swiðe ealdne goldhord wel gefyrn funde and hine nu manega gear dearnunga behydde 
162.30.398: ða þa malchus geseah þæt man his penegas swa georne sceawode he ondred him þa swiðe hearde and eall þær he stod he cwacode and bifode 
162.30.399: and for an wende þæt ælc þara manna hine gecneowe 
162.30.400: and cwæð þa on his geðance 
162.30.401: wella min drihten hwæt ic her nu hreowlice hæbbe gefaren 
162.30.402: ne mæg ic me nanes oþres wenan buton þæt hi nu me to decie gelædon 
162.30.403: þonne ne mæg ic nan gewis bringan to minum geferum 
162.30.404: and þa beheoldon swiðe georne þa cypemen hine and be him on geþance smeadon hwæt manna he beon sceolde 
162.30.405: ða cwæð he to heom eallum earhlicon wordum 
162.30.406: la leof ic bidde eow swa georne tyðiað me þæs ðe ic gyrne 
162.30.407: þær ge habbað þa penegas on handa 
162.30.408: ateoþ hi swa swa ge willað 
162.30.409: ne gyrne ic æt eow nanes hlafes 
162.30.410: ac ealra manna bruce ge betst ægþres ge penega ge hlafa 
162.30.411: ða he þus wæs to heom sprecende and swa hreowlice his ceap gedrifan hæfde hi sona ealle up stodon and hine on heora handa heoldon and him to cwædon 
162.30.412: sege us hwæt manna þu sy oþþe hwanon þu cumen sy þe þu þus eald feoh gemettest and þus ealde penegas hider brohtest þe on gefyrndagum geslægene wæron on yldrena timan 
162.30.413: sege us nu þæt soðe buton ælcon lease and we beoð þine geholan and ealne wæg þine midsprecan 
162.30.414: ne we nellað þe ameldian ac hit eall stille lætan þæt hit nan man ne þearf geaxian buton us sylfum 
162.30.415: þa wæs malchus ofwundrod heora spræce and þohte sarig on his mode and cwæð be him sylfum to þam cypemannum 
162.30.416: syllice is me anum gelumpen and earmlice hæbbe ic ana gefaren toforan eallum mannum geond þas widan eorðan 
162.30.417: ælcon oþran men is alyfed þe on þysan life byð gestreoned þæt he of his yldrena gestreone hine sylfne fercian mote 
162.30.418: ac me anon wreccan þæs nan þincg ne mæg gehelpan 
162.30.419: nu me is min agen ætwiten swilce ic hit hæbbe forstolen 
162.30.420: and man mid witum ofgan willað æt me þæt ic mid rihtan þingon begyten hæfde 
162.30.421: ða andwyrdon þa cypemen and him to cwædon 
162.30.422: nese nese leofa man ne miht þu us na swa bepæcean mid þinan smeðan wordan 
162.30.423: se goldhord þe þu gemettest and hine lange bedyrndest he ne mæg beon forholen nu hit swa upp is aboren 
162.30.424: he nyste hwylc andwyrde he heom syllan sceolde for þam micclan ogan þe him on mode wæs 
162.30.425: ða hi gesawon þæt he stod þær stille and him nan þincg ne geandwyrde hi fengon him sona on 
162.30.426: and becnytton anne wriþan eall onbutan his swuran 
162.30.427: and hine þanon ealle atugan tomiddes þære cypinge 
162.30.428: and hine man heold onmiddan þære byrig swa gebundenne 
162.30.429: and hit sprang þa geond eall and wæs sona wide cuð 
162.30.430: and ealle men geond þa byrig urnon þyder sona 
162.30.431: and mid gehlyde ælc cwæð to oþran þæt þær gelæht wære binnan þære byrig an uncuð geong man þe yldrena goldhord sceolde findan and swiðe eald feoh þyder gebringan þe man on fyrndagum sloh and on ðæra yldrena casera timan notodon 
162.30.432: and þær wearð þa gegaderod wundorlice micel folc 
162.30.433: and ealle men wafedon his anes þær he gebunden stod him tomiddes 
162.30.434: and ofer eall hlydende ælc man cwæð to oþrum 
162.30.435: ðys is sum ælþeodig man of suman oþran earde 
162.30.436: ne gecnawe we his nan þincg ne hine ure nan ne geseah næfre mid his eagan ær 
162.30.437: and he malchus ealle þa word gehyrde and æfre wæs his uneaðnys wexende 
162.30.438: and he þam folce æfre swa georne huru mid his eadmodnysse cweman wolde þæt he þurh his fullan eadmodnysse hreowan sceolde 
162.30.439: forþy he ne cuðe ne ne mihte nane tale findan 
162.30.440: ne he nyste to hwam he word sceolde cweðan 
162.30.441: þa hine synderlice ælc man beheold 
162.30.442: and hine nan man ne cuðe gecnawan 
162.30.443: and þa þa he on þære micclan his modes wundrunge þær gestod dreorig and swigende 
162.30.444: þa arn him færunga to geþance þæt he swiðe micelne truwan hæfde þæt his magas þa git on þære byrig leofodon 
162.30.445: and his þæt mære cynn þe wæs swiþe namcuð eallum folce þe he þær binnan hæfde 
162.30.446: and him þa for an þuhte þæt he þæs gewiss wære þæt he þæs on æfen ælcne man gecneowe and ælc gecneowe hine and he þæs on morgen nænne ne gecneowe ne nan hine 
162.30.447: oþþe nan þridde be him sylfum ne let he buton swilce he of his gemynde wære 
162.30.448: and he þa mid þam geþance on þæt folc beseah on ælce healfe 
162.30.449: wolde georne sumne man gecnawan oþþe broðor oððe mæg oþþe sumne þara þe him ær cuð wæs geond þa byrig 
162.30.450: næs him ealles na þe sel þæs þe he georne hedde 
162.30.451: ne mihte he þær nænne geseon þe he gecnawan cuþe 
162.30.452: ac þa he stod þær swa hreowlice ana tomiddes eallum þam folce 
162.30.453: hit æfre be him micele swiðor ælc man spræc geond þa byrig 
162.30.454: oþþæt hit wearð cuð on þære halgan cyrcan æt þam bisceopstole 
162.30.455: and man cyðde þam bisceope marine and þam portgerefan þæt sylfe 
162.30.456: and hi budon begen þæt man malchum swiðe wærlice heolde þæt he ne ætburste 
162.30.457: ac man hine mid micclan ofste to heom gelædde 
162.30.458: and his penegas forð mid him þe he þyder brohte mid him 
162.30.459: and þa men þe malchum on cypincge heoldon hine sona þanon abrudon and to cyrcan læddon 
162.30.460: and he þa git nan oþer ne wende buton þæt hi woldon hine gelædan to decie þam casere 
162.30.461: and he þa com to cyrcean and he beseah on ælce healfe hwider he sceolde 
162.30.462: and þæt folc wafigende him sah eall onbutan 
162.30.463: and he beseah on ælce healfe geornlice hwider he sceolde 
162.30.464: and þæt folc hine hæfde swa yfele swilce he sumes þinges scyldig wære 
162.30.465: and ealle men hine fram stowe to stowe brudon and to wundre tawedon 
162.30.466: and him wæs swa uneaðe amang þam 
162.30.467: and him eall þa eagan floterodon and bitere teares aleton 
162.30.468: and se bisceop and se portgerefa namon þa his peningas and hi beforan þam folce sceawodon 
162.30.469: and heora þearle wundrodon forþi hi næfre ær ne gesawon swilc feoh mid heora eagan þe wæs on ealdum dagum geslagen on decius caseres timan 
162.30.470: and wæs his anlicnys on agrafen and his nama þær eall onbutan awriten 
162.30.471: ða cwæð se portgerefa to malche 
162.30.472: sege us nu hwær se ealda hord sy þe þu digellice fundest and hine eall oþ nu bedyrndest þy læs þe þu his ætsace 
162.30.473: her is se man full gehende þe sum þæt feoh hæfð on handa þe þu hider brohtest and þu hit him of þinum handum sealdest 
162.30.474: ða andwyrde malchus and cwæð to heom eallum 
162.30.475: eall ic secge her beforan eow eallum folcsoð 
162.30.476: and gif hit eower willa is ge magon me gelyfan þæt ic næfre git ne gemette goldhord swa swa ge me onsecgað 
162.30.477: ac ic wat an gewis soð þæt of minra yldrena gestreone me becom þis feoh on handa 
162.30.478: and of þyssere ylcan byrig mangunge ic me þæt feoh geræhte 
162.30.479: and hit elles nahwær ne funde 
162.30.480: ac ic þurh nan þincg ongytan ne mæg hu me sy þus gelumpen þæt ic hit þus macige 
162.30.481: ða cwæð se portgerefa him to 
162.30.482: sege me nu her openlice on hwilcere byrig þu geboren wære oþþe to hwilcere byrig þe to gebyrige 
162.30.483: ða cwæð he him to andwyrde 
162.30.484: leof swa ic læte on minum geþance þæt me to nanre byrig swa rihte ne gebyrige swa to þissere byrig þæs ðe me þincð 
162.30.485: leof þis is ephesa byrig þe ic on geboren wæs and afeded 
162.30.486: ða cwæð eft se portgerefa to malche 
162.30.487: gif þu her on porte geboren wære and afeded hwær synt þonne þine magas ðe þe afeddon and þe gecnawan cunnon 
162.30.488: lætan hi gelangigan hider to þam bisceope 
162.30.489: and lætan hi her beforan us forð gan þæt hi for þe sprecon and gif hi on ænige wisan magon þe betellan 
162.30.490: and he malchus andwyrde and his yldrena naman nemde hwæt þæs anes nama wæs and hwæt þæs oþres næmnincg wæs 
162.30.491: ða ne gecneow se portgerefa þara namena nan ðing þe he þær namode 
162.30.492: ac he sona gelignode hine and cwæð him to edwite 
162.30.493: nu þurh þinre leasan tale ic her ongyten hæbbe þæt þu eart an forswiðe leas man 
162.30.494: and wel canst gif ðu nede scealt lease tale findan 
162.30.495: he þa malchus nyste hwæt he cweðan sceolde 
162.30.496: ac stod þær and hnipode and wæs swa lange stille þæt sume menn cwædon þe þær stodon 
162.30.497: nis his talu nan þincg soþ 
162.30.498: ne drifð he butan folcwoh 
162.30.499: and hine to oþrum men hiwað and his gebyrda mid þam bediglað þæt he huru on sume wisan heonan mæg ætberstan 
162.30.500: and se portgerefa mid þysum wordum nam to malche fulne graman 
162.30.501: and him mid eallum hete cidde and hine þus axode 
162.30.502: þu stunta and se mæsta dwæs þe æfre on þissere byrig mæst wæs 
162.30.503: on hwilce wisan sceole we þe gelyfan and þinum ungewissum wordum þæt we gecnawe beon magon þæt þu ðys feoh begeate of þinre yldrena gestreone 
162.30.504: her mæg geseon ælc man þe telcræftas ænig gescead can and þisra peninga ofergewrit her eallum mannum openlice þæt geswutelað þæt hit mare is for an þonne þreo hund geara and twa and hundseofontig wintra syððan ðyllic feoh wæs farende on eorðan and ealle men heom mid tiledon 
162.30.505: and þæt wæs sona on þam fyrmestan dagan þe decius se casere to rixianne begann 
162.30.506: and swilces feos nu nan dæl nahwær nis amang þam feo þe we on þysum dagum notiað and ure neode mide bicgað 
162.30.507: and be þam þe þu ær tealdest þa ðu þine magas nemdest hi wæron swa ær geo on ealdum dagum swa ðæt nis nan swa eald man þe hi nu on þisne timan mage geþencan oððe ær for fela gearan mihte gemunan swa gefyrn swa hi þine yldran wæron 
162.30.508: nu stentst þu her an geong man and wylt þysre byrig ealde witan mid þinan lote bepæcan 
162.30.509: ac man sceall þe oþer gecyþan þæt þu us na lencg ne þearft mid þinre leasunge fercian 
162.30.510: ic gedo þæt man sceall þe wel fæste gewriðan ægðer gehanda ge fet 
162.30.511: and þe eallswa seo domboc be swilcum mannum tæcð oft and gelome swingan and to ealre sorge tucigan 
162.30.512: þonne scealt þu þines unþances þone hord ameldian þe þu sylfwilles ær noldest cyðan 
162.30.513: ða malchus þas word gehyrde þe se portgerefa him swa hetelice wæs tospræcende he ofdræd sloh adun þærrihte and hine sylfne astræhte ætforan eallum þam folce 
162.30.514: and þa cwæð to heom eallum mid wependre stefne 
162.30.515: la leof ic bidde eow þæt ælmyssan þæt ic mote anes þinges axian 
162.30.516: and ic eow sona eall wille cyðan hwæt ic þence on minum geþance 
162.30.517: þæs ic wolde leof axian gif ge me secgan woldon hwær decius se casere sy se þe her wæs on þissere byrig 
162.30.518: ða andwyrde se bisceop him marinus and cwæð to malche 
162.30.519: min leofe cild nis nu todæg se casere on eorþan lifigende þe decius sy genemned 
162.30.520: se casere þe ðu embe axast he wæs gefyrn worulde 
162.30.521: and swiðe fela geara synd nu agane syððan he gewat of þysan life 
162.30.522: ða cwæð malchus to þam biscope to andwyrde 
162.30.523: þæt is þæt an leof hlaford ðæs ic eallan dæg me onsitte 
162.30.524: and þæt is se an ege þe me swa swiðe drecð on minum mode 
162.30.525: and nan man nele minon wordon gelyfan 
162.30.526: ac ic bidde eow nu eadmodlice þæt ge æfter me ane lytle hwile willan gan 
162.30.527: ic hæbbe ful gehende ane feawa geferena 
162.30.528: hi synd her geond on þam scræfe æt celian dune 
162.30.529: ealles þyses gescead ge magon buton tweon gelyfan 
162.30.530: ic þeahhwæðere þæt wat to soþan þingon þæt we fram decie þam casere ealle ætgædere flugon 
162.30.531: and we his ehtnysse lange þolodon 
162.30.532: and nu toniht ic geseah mid minum eagum þæt se ylca decius into ephesa byrig ferde 
162.30.533: and ic and mine geferan on ephesa byrig hamfæste wæron 
162.30.534: ac for his micclan ehtnysse þanon ealle we flugon geond to þære dune 
162.30.535: and on þam scræfe lagon ealle þas niht fram decie behydde 
162.30.536: ac me todæg swa wundorlice is gelumpen þæt ic þurh nan þincg ne mæg gecnawan hwæðer þys sy ephesa byrig þe elles ænig oþer 
162.30.537: ða malchus eall þus gesprecan hæfde þa þohte se bisceop marinus wundrigende on his mode and cwæð to eallum þam folce 
162.30.538: ðis is to soþan sum wundorlic gesihð þe god ælmihtig þysan geongan menn onwreogan hæfð 
162.30.539: ac uton nu ealle swiðe gearwe arisan and mid him þyder geond gan 
162.30.540: and se bisceop marinus sona aras and mid him se portgerefa and þa yldostan portmen 
162.30.541: and forð mid micel menio ealra þære burhware 
162.30.542: and þyder ealle mid micelre arwurðnysse eodon and to þam scræfe genealæhton 
162.30.543: and malchus eode þa on foreweardan in to his þam halgan geferan 
162.30.544: and se bisceop marinus æfter him inn eode 
162.30.545: and syððan æfter him sume þa yldestan arwurðe men into þam scræfe eodon 
162.30.546: and mid þy þe hi in becomen þa gemetton hi on þa swiðran hand ane teage 
162.30.547: seo wæs geinsæglod mid twam sylfrenan insæglan 
162.30.548: þe þa twægen getreowfæste menn ðærinne ledon þa decius se casere het þæt scræf forwyrcan swa we ær beforan rehton þæt þa insægla wæron eft to swutelunge hwæt man þærinne funde þonne se tima gewurðe eallswa god wolde þæt þa gewurðan sceolde 
162.30.549: and man bær þa ut þa teage 
162.30.550: and man ealle þa burhware het gelangian 
162.30.551: and hi eallan folce eowde 
162.30.552: and hi nan man ne uninsæglode ær hi ealle þyder comon 
162.30.553: syððan hi ealle þær ætforan þam bisceope gegaderode wæron þa feng se portgerefa to þære tege 
162.30.554: and he on gewitnysse ealles folces hi uninsæglode 
162.30.555: and hi sona unhlidode 
162.30.556: and þærinne funde ane leadene tabulan eall awritene 
162.30.557: and þa hi openlice rædde 
162.30.558: þa com he to þære stæfræwe þær he þæt word funde awriten 
162.30.559: and he hit þa rædde eallswa þæt hi fram decie þam casere flugon and his ehtnysse þoledon 
162.30.560: maximianus wæs þære burh gerefan sunu malchus martinianus dionisius iohannes seraphion constantinus 
162.30.561: ðys synt þa halgan þe æfter decies þæs caseres bebode on þyson scræfe wæron mid weorcstane beworhte 
162.30.562: and wytt theodorus and rufinus heora martyrrace awriton 
162.30.563: and hi herinne mid þyson halgan uppon anum stane ledon 
162.30.564: and þa þa hi þæt gewrit ræddon hi ealle wundrigende wæron and god ælmihtigne anon mode wuldredon and mærsodon for þam micclum wundrum þe he þær geswutolode and geuþe eallum mannum 
162.30.565: and hi ealle anre stefne godes þa halgan martyras heredon þær hi on þam scræfe ealle on geræwe sæton 
162.30.566: and eall heora nebwlite wæron swilce rose and lilie 
162.30.567: and se bisceop and eall seo mænio feollan adune on þa eorðan 
162.30.568: and hi to þam halgan hi gebædon 
162.30.569: and eall þæt folc god ælmihtigne bletsodon and wurðodon for his micelan mildheortnysse þæt he swilce wundra heom geopenian wolde 
162.30.570: and hi þa halgan martyras on þam scræfe sæton and þam bisceope marine and þam yldestan mannum be endebyrdnysse rehton hu hi hit macedon on decius caseres timan 
162.30.571: and hu manega earfoðnyssa he heom þær geopenode þe on his dagum gewurdon 
162.30.572: and hu oþre martyras under his ehtnysse þrowedon eallswa we ær on foreweardan þysre race rehton 
162.30.573: and se bisceop marinus sona æfter þam godan casere sende theodosie ærendgewrit þe on þyson andgite wæs gediht 
162.30.574: ic grete þe leof eadmodlice 
162.30.575: and ic bidde þinne þrymfullan cynescype þæt þu to us cume swa þu raþost mæge þæt þu þa micclan mærða mage geseon þe god ælmihtig eallum mancynne geuþe and he hi on þines anwealdes timan hæfð geswutelod 
162.30.576: us is cumen leof leoht ofer eorðan 
162.30.577: and we habbað mid us þone leoman rihtes geleafan 
162.30.578: and us seo towearde ærist ealra manna is nu gecyðed þurh opene tacna 
162.30.579: and godes halige martyras syndon arisene and embe þæt spæce habbað to mancynne 
162.30.580: þa se goda casere theodosius þæt gewrit geræd hæfde he aras þa of þære flora and of þam wacan sæcce þe he lange onuppan dreorig wæs sittende 
162.30.581: and he þancode gode ælmihtigum and ofer eall clypode 
162.30.582: we þanciað þe mæra scyppend 
162.30.583: þu ðe on heofonum and on eorþan eart cynincg and wealdend 
162.30.584: we andettað þe leofa hælend 
162.30.585: þu þe ænlic eart þæs lyfigendan godes bearn 
162.30.586: we wuldriað þe inweardre heortan þæt þu us woldest on eorðan þinre mildheortnysse leoman æteowan 
162.30.587: ne ðu leof ne mihtest getemian þæt mire andetnysse leohtfæt sceolde acwyncan þe began of mire yldrena leohtfæte scinan constantinus þæs æðelan and þæs we gelyfað leof þines gecorenan 
162.30.588: and he sona mid micclan ofste fram constantinopolim þære byrig swiðe mid his crætum to ephese ferde 
162.30.589: and eall seo burhwaru sah ut ætgædere ongean þæs caseres tocyme 
162.30.590: and se bisceop swiðe eadmodlice eode ongean hine and mid þam yldestan mannum hine to þam scræfe læddon 
162.30.591: and hi stigon þa mid ðam casere up to cælian dune and genealæhton þam halgan þe on þam scræfe wæron 
162.30.592: and hi þa halgan martyras eodon þa ongean þone casere 
162.30.593: and sona swa hi him on besawon eall heora nebwlite ongann to scinenne swilce seo þurhbeorhte sunne 
162.30.594: and he þa eode inn se casere and hine sylfne ætforan þam halgan þær adune astræhte 
162.30.595: and hi arærdan hine of þære flora 
162.30.596: and he þa beclypte hi ealle 
162.30.597: and for þære micelan blysse synderlice he weop ofer ælcne 
162.30.598: and his heorte wæs fægnigende 
162.30.599: and mid þam mæstan gefean he cwæð to þam halgan 
162.30.600: eall me þincð þæt ic eow geseo her swa beforan me swilce ic ful gehende wære þam hælende urum drihtne 
162.30.601: and hine mid minan eagan eahsynes beheolde þa he lazarum of byrgenne awehte 
162.30.602: and nu me þincð eac swilce ic stande gesewenlice æt his wuldorfullan mægenþrymme foran 
162.30.603: and his agene stefne gehyre swa swa hit toweardlic is to gehyranne þonne on his micclan tocyme ealle menn gemænelice þurhwuniað 
162.30.604: ða cwædon hi 
162.30.605: nu nu god ælmihtig þe eac geunne þæt þu on myrhðe libban mote 
162.30.606: and we willað beon for ðe inne gelome þæs god biddende þæt he ðe on þære halgan geleaffulnysse and on þines geleafan strengþe 
162.30.607: and þin rice on sibbe gehealde 
162.30.608: and þæt ure hælend þæs lyfigendan godes sunu þe on his naman wið ealle fynd gescylde ge on þyson life ge on þæm toweardan 
162.30.609: him to wuldre ðe on ecnysse leofað and rixað mid fæder and mid suna and mid ðam halgan gaste on ealra worlda woruld a buton ende amen 

