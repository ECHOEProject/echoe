382.18.1: and hine sendon on carcern and hie hine heton þæt attor etan and he hit etan nolde 
382.18.2: forðon þe his heorte næs tolysedu ne his mod næs onwended 
382.18.3: ah he wæs simle hine to drihtne gebiddende mid myclum wope and cwæð to him 
382.18.4: min drihten hælend crist forðon we ealle forleton ure cneorisne and wæron þe fylgende and þu eart ure ealra fultum ða þe on þe gelyfað beheald nu and geseoh hu þas men þinum ðeowe doþ 
382.18.5: and ic þe bidde dryhten þæt þu me forgife minra eagena leoht þæt ic geseo þa me onginnað don on þisse ceastre ða werrestan tintrega 
382.18.6: and ne forlæt me min drihten hælende crist ne þu me ne syle on þone biterestan deað 
382.18.7: and mid þy þe he þis gebed se eadiga matheus gecweden hæfde mycel leoht and freabeorht onlyhte þæt carcern 
382.18.8: and drihtnes stefn wæs geworden to him on þæm leohte cweþende 
382.18.9: matheus min se leofa beheald on me 
382.18.10: se eadiga matheus þa lociende geseah drihten crist 
382.18.11: and eft drihten wæs cweþende 
382.18.12: matheus wes þu gestrangod and ne ondræd þu þe forþon ne forlæte ic þe æfre 
382.18.13: ah ic þe gefreolsige of ealre frecennesse and ealle þine broþor and ealle þa þe on me gelyfað eallum tidum on ecnesse 
382.18.14: ac onbid her seofon and twentig nihta 
382.18.15: æfter þon ic sende to þe andreas þinne broþor þæt he þe ut alædeþ of þyssum carcerne and ealle þa ðe mid þe syndon 
382.18.16: and mid þy þe þis gecweden wæs drihten him eft to cwæð 
382.18.17: sib sy mid þe matheus 
382.18.18: he þa þurhwunigende mid gebedum wæs drihtnes lof singende on þæm carcerne 
382.18.19: and þa unrihtan men in eodan on þæt carcern þæt hie þa men ut lædan woldan and him to mete don 
382.18.20: se eadiga matheus þa betynde his eagan þe læs þa cwelleras gesawon þæt his eagan geopenode wæron 
382.18.21: and hie cwædon him betweonum 
382.18.22: þry dagas nu to lafe syndon þæt we hine willað acwellan and us to mete gedon 
382.18.23: se eadiga matheus þa gefylde xx daga 
382.18.24: þa drihten hælend crist cwæð to ðæm halgan andrea his apostole mid þy þe he wæs in achaia þæm lande and þær lærde his discipuli 
382.18.25: he cwæð gang on mermedonia ceastre and alæde þonon matheum þinne broþor of þæm carcerne forþon þe nu git þry dagas to lafe syndon þæt hie hine willað acwellan and him to mete don 
382.18.26: se halga andreas him andswarede and he cwæð min drihten hælende crist hu mæg ic hit on þrim dagum gefaran 
382.18.27: ac ma wen is þæt þu onsende þinne engel se hit mæg hrædlicor geferan 
382.18.28: forðon min drihten þu wast þæt ic eom flæsclic man and ic hit ne mæg hrædlicor þider geferan forðon þe min drihten se siþfæt is þyder to lang and þone weg ic ne con 
382.18.29: drihten crist him to cwæð 
382.18.30: andreas gehyre me forðon þe ic þe geworhte and ic þinne siþfæt gestaðelode and getrymede 
382.18.31: gang nu to ðæs sæs waroðe mid þinum discipulum 
382.18.32: and þu þær gemetst scip on þæm waroðe and astig on þæt mid þinum discipulum 
382.18.33: and mid þy þe he þis cwæð drihten hælend ða git wæs sprecende and cwæð 
382.18.34: sib mid þe and mid eallum þinum discipulum 
382.18.35: and he astag on heofenas 
382.18.36: tunc sanctus andreas surgens mane abiit ad mare cum discipulis suis et uidit nauiculam in litore et intra naue sedentes tres uiros 
382.18.37: se halga andreas þa aras on morgen and he eode to þære sæ mid his discipulum 
382.18.38: and he geseah scip on þæm warþe and þry weras on þæm sittende 
382.18.39: and he wæs gefeonde myclum gefean and him to cwæþ 
382.18.40: broþor hwyder wille ge feran mid þys medmyclum scipe 
382.18.41: drihten hælende crist wæs on þæm scipe swa se steorreþra and his twegen englas mid him þa wæron gehwyrfde on manna onsyne 
382.18.42: drihten crist him þa to cwæð on mermedonia ceastre 
382.18.43: se halga andreas him andswerede and cwæð 
382.18.44: broðor onfoh us mid eow on þæt scip and gelædaþ us on þa ceastre 
382.18.45: drihten him to cwæð ealle men fleoþ of þære ceastre to hwam wille ge þyder faran 
382.18.46: se halga andreas him andswerede he cwæþ medmycel ærende we þyder habbað and us is þearf þæt we hit þeh gefyllon 
382.18.47: drihten hælende crist him to cwæð 
382.18.48: astigað on þis scip to us and syllaþ us eowerne fersceat 
382.18.49: se halga andreas him andswerede gehyraþ gebroþor ne habbað we fersceat 
382.18.50: ah we syndon discipuli drihtnes hælendes cristes þa he geceas and þis bebod he us sealde and he cwæð 
382.18.51: þonne ge faran godspel to lærenne þonne næbbe ge mid eow hlaf ne feoh ne twyfeald hrægl 
382.18.52: gif þu þonne wille mildheortnesse us don sæge us þæt hrædlice 
382.18.53: gif þu þonne nelle gecyþe us swaþeah þone weg 
382.18.54: drihten him to cwæð gif þis gebod eow wære geseald fram eowrum drihtne astigað hider mid gefean on min scip 
382.18.55: se halga andreas þa astag on þæt scip mid his discipulum and he gesæt be þæm steorreþran þæs scipes þæt wæs drihten hælend crist 
382.18.56: drihten hælend crist him to cwæð 
382.18.57: ic geseo þæt þas broþor synd geswencede of ðisse sæwe hreonesse 
382.18.58: axa hie hweþer hie woldon to eorþan astigan and þin þær onbidan oþþæt þu gefylle þine þegnunge to þære þe þu sended eart and ðu þonne eft hwyrfest to him 
382.18.59: se halga andreas him to cwæð min bearn willaþ ge astigan on eorðan and min þær onbidan 
382.18.60: his discipuli him andswaredon and cwædon 
382.18.61: gif we gewitaþ fram þe þonne beo we fremde  from eallum þæm godum þe þu us gegearwodest 
382.18.62: ac we beoþ mid þe swa hwyder swa þu færest 
382.18.63: drihten hælend him to cwæþ to þæm 
382.18.64: gif þu sy soþlice his discipul se is cweden crist sprec to þinum discipulum be þæm mægenum þe þin lareow dyde þætte sy geblissad heora heorte and hie syn ofergytende þisse sæwe ege 
382.18.65: se halga andreas þa cwæð to his discipulum 
382.18.66: sumre tide mid þy þe we wæron mid urum drihtne we astigon mid him on scip and he æteowde us swa he slæpende wære to costianne 
382.18.67: ond dyde swiþe hreonesse ðære sæwe fram þæm winde wæs geworden swa þæt þa sylfan yþa wæron ahafene ofer þæt scip 
382.18.68: we us þa swiþe ondredon and cegdon to him drihtne hælendum criste 
382.18.69: and he þa aras and bebead þæm winde þæt he gestilde 
382.18.70: ða wæs geworden mycel smyltnes on þære sæ and hi hine ondredon ealle þa þe his weorc gesawon 
382.18.71: nu þonne min bearn ne ondrædaþ ge eow forþon þe ure god us ne forlæteþ 
382.18.72: ond þus cweþende se halga andreas asette his heafod ofer ænne his discipula and he onslep 
382.18.73: drihten hælende crist þa wiste forðon þe se halga andreas þa slep 
382.18.74: he cwæþ to his englum genimaþ andreas and his discipuli and asettað hie beforan mermedonia ceastre 
382.18.75: and mid þy ðe ge hie þær asetton hweorfað eft to me 
382.18.76: þa englas þa dydon swa him beboden wæs 
382.18.77: and he astag on heofenas 
382.18.78: ða se morgen geworden wæs beforan mermedonia ceastre and his discipulos ðær slæpende wæron mid him and he hie awehte and cwæð 
382.18.79: arisað ge mine bearn and ongytað godes mildheortnesse seo is nu mid us geworden 
382.18.80: witon we þæt ure drihten mid us wæs on þæm scipe and we hine ne ongeaton 
382.18.81: he hine geeaðmedde swa steorreðra and he hine æteowde swa swa man us to costiænne 
382.18.82: se halga andreas þa locode on heofenas and he cwæð 
382.18.83: min drihten hælend crist ic wat þæt þu ne eart feor fram þinum þeowum and ic þe beheold on þæm scipe and ic wæs to ðe sprecende swa to men 
382.18.84: nu þonne drihten ic þe bidde þæt þu me þe æteowe on þisse stowe 
382.18.85: þa ðis gecweden wæs drihten him æteowde his onsyne on fægeres cildes heowe and him to cwæð 
382.18.86: andreas gefeoh mid þinum discipulum 
382.18.87: se halga andreas þa hine gebæd and cwæð 
382.18.88: forgif me drihten þæt ic to ðe sprecende wæs swa to men 
382.18.89: wen is þæt ic gefyrenode forðon þe ic þe ongeat 
382.18.90: drihten him þa to cwæð andreas ne gefyrenodest þu nanwuht 
382.18.91: ah forðon ðu cwæde þæt þu hit ne mihte on ðrim dagum hider gefaran forþon ic þe swa æteowde forþon ic eom mihtig mid worde swa eal to donne and anra gehwylcum to æteowenne swa hwæt swa me licað 
382.18.92: nu þonne aris and gang on ða ceastre to matheum þinum breþer 
382.18.93: and alæde þonne hine of ðære ceastre and ealle þa ðe mid him syndon 
382.18.94: eno ic þe gecyþe andreas forþon þe manega tintrega hie þe on bringað and þinne lichoman geond þisse ceastre lanan hie tostenceað swa þætte þin blod flewþ ofer eorðan swa swa wæter 
382.18.95: to deaðe hie þe willaþ gelædan ac hi ne magon ac manega earfoðnessa hie þe magon on gebringan 
382.18.96: ah þonne hweþre aræfne þu þa ealle andreas and ne do þu æfter heora ungeleaffulnesse 
382.18.97: fram iudeum ic wæs ðrowiende hie me swungon and hi me spætlædon on minne ondwleotan 
382.18.98: ah eal ic hit aræfnede þæt ic eow æteowe hwylcum gemete ge sceolan aræfnan 

