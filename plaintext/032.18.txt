32.18.1: men ða leofestan gehirað nu hu drihten wæs sprecende on þas tid to his geferum 
32.18.2: and hu he witegede þæt æfter twam þingum eastron wæron þæt wæs se mannes sunu geseald to ahonne se is hælend nemned 
32.18.3: þa hi þa gegadorode wæron þa bisceopas and þa ealdormen þæs folces in anum cafertune and se bisceop wæs nemned kaifas 
32.18.4: þa didon hi swiþe micele þeahtunge imbe urne hælend þæt hi hine woldon mid inwitte beswican to þam þæt hie hine acwealdon 
32.18.5: þa cwædon sume þa men 
32.18.6: eala nelle we on þisne simbeldæg þi læs wen sy þæt micel ungerec si on þissum folce 
32.18.7: mid þi þe hælend wæs in bethania lande on simones huse þæs untruman 
32.18.8: þa geeode him an wif to seo hire hæfde elefæt on handa 
32.18.9: þæt wæs deorwerðre  smiringe full 
32.18.10: þa geat heo hit ofer þæs hælendes heafod be him sittendum 
32.18.11: þa þæt gesawon his gingeran þa wurdon hi swiþe unrote and hi cwædon 
32.18.12: hwæt is þeos farlorenes þæt ðis wif deð 
32.18.13: hwæt heo þis meahte on micel weorð becypan and þonne þearfendum mannum gedælan 
32.18.14: þa wiste hira geþancas and cwæþ þa to him 
32.18.15: hwæt is eow uneaðe æt þissum wife 
32.18.16: hwæt heo wæs god worc wircende on me 
32.18.17: simble ge habbað þearfan mid eow ac ge ne habbað me simble 
32.18.18: þæt heo dide minum lichoman to smirenesse and heo bicnede þæt he sceolde beon on byrgenne aleged 
32.18.19: soð is þæt ic eow secge 
32.18.20: þær þis godspell bið inne ræd geond ealle middangeard bið hire gemind wurþig hwæt heo dide on me gemind 
32.18.21: þa eode an of his xii geongerum þæs nama wæs iudas scarioð iode to þara sacerda ealdormannum 
32.18.22: and he cwæð to him 
32.18.23: hwæt wille ge me sillan gif ic hine iow gesille and belæwe urne drihten 
32.18.24: hi þa ealle anmodlice him togenes oncwædon 
32.18.25: we þe gesillað xxx scillinga on silfre 
32.18.26: and þa þanon þa sohte he þa gelimplican tide þæt he hine let to deaðe gesillan 
32.18.27: þa se hælend æt æfengereordum sæt mid his twelf geongrum 
32.18.28: ongan þa sprecan to his geongrum and he swa cwæð 
32.18.29: soð ic eow secge ðæt an is mid eow þe me hæfð gesealdne 
32.18.30: þa þæt ða gehirdon his geongeran þa wurdon hie swiðe geunrotsode 
32.18.31: and ælc cwæð sundorlice drihten eom ic hit 
32.18.32: þa answarode him hælend and he cwæð 
32.18.33: se þe me mid his handum hrineð swa hit be him awriten is on þissum disce se me belæweð 
32.18.34: þonne se mannes sunu gæð wa la þam men þe mannes sunu gesealdne hafað 
32.18.35: selre him wære þæt he na nære 
32.18.36: ða siþesð andswarode him se iuda se ðe hine gesealdne hæfde and he cwæð 
32.18.37: sægest þu lareow þæt ic þæt si 
32.18.38: þa cwæð him hælend to 
32.18.39: þu þæt cwæde 
32.18.40: he þa hælend to þam æfengereordum anfeng hlafe and þone gebletsode and tobræc and sealde his gingrum and cwæð 
32.18.41: etað ge ealle of ðissum hlafe þis is min lichama 
32.18.42: and he onfeng kalice and gebletsode win of wætere and sealde his geongerum and cwæð 
32.18.43: drincað ge ealle of þissum 
32.18.44: ðis is min blod on ðisse niwan æwe 
32.18.45: þæt bið þonne for manegum agoten an forgifnesse ure sinna 
32.18.46: soð is þonne þæt ic eow secge 
32.18.47: þæt ic ne drince forð heonone an þisse mæðe ær þon þe ic eft mid eow drince on mines fæder rice 
32.18.48: and hi þa drihtene lof sungon and sægdon 
32.18.49: and ferdon in þa dune þe is nemned montem olifete 
32.18.50: þa ongan hælend spræcan to his geongerum and he swa cwæð 
32.18.51: soð is þæt ic eow secge ealle ge me doð geswinc on þisse nihte 
32.18.52: is gewriten be me swa man ofslea þone hirde and todrife þa sceap ðæs hyrdes 
32.18.53: swa bið þæt hie me willað besirwan 
32.18.54: and ic eft æfter dome arise and ga beforan eow 
32.18.55: ond hie þa cwæð sanctus petrus 
32.18.56: þeah hie þe ealle geswicen ic ana þe næfre ne swice 
32.18.57: þa cwæð him hælend to soð is þæt ic ðe secge þæt þu me onsæcest on þisse nihte þriwa ær þon þe se hana singe 
32.18.58: þa cwæð him eft petrus to hwæt me gedafenað þæt ic swelte mid þe þonne ic þe onsæce 
32.18.59: eac swa ilce ealle his geongeran þæt cwædon 
32.18.60: þa cwom hælend on þone tun þe is gietsamani genemned 
32.18.61: þa ongan he spræcan to his geongerum and he cwæð 
32.18.62: sittað ge nu her ane gewealdene hwile and ræstað eow oððæt ic ga and me gebidde 
32.18.63: genam him þa petrus mid and sebeðeges suna twegen 
32.18.64: ongan þa sona swiþe unrotsian and an swiðe micelum unsælðum wæsan 
32.18.65: and cwæð min sawl ys unrot oð deað 
32.18.66: habbað me and waciað mid me 
32.18.67: min gast is swiðe fuus and min lichoma is swiðe untrum 
32.18.68: and þa eode he lythwon from him 
32.18.69: and feoll ða ofer his anwlitan and gebæd hine þissum wordum and he cwæð 
32.18.70: fæder gif ðe ieðe si gewite þeos þrowung fram me 
32.18.71: si swaþeah swa þu wolde næs swa ic wolde 
32.18.72: and þa cwom hælend to his geongerum and mette hi slæpende 
32.18.73: and he cwæð þa to sancte petre 
32.18.74: forhwon ne meahtest þu ane tid wacian mid me 
32.18.75: waciað ge nu and gebiddað eow þi læs ge gegangen on deofles anweald 
32.18.76: and he cwæð min gast is swiðe fuus and min lichoma untrum 
32.18.77: feoll ða eft ofer his andwlitan and gebæd hine mid þam ylcan wordum 
32.18.78: þa eode he æft oþre siðe and gebæd hine and cwæð 
32.18.79: gif þe ieðe sy gewite þeos þrowung fram me 
32.18.80: sy þeah swa þu wolde næs swa ic wolde 
32.18.81: com ða eft to his gingrum and mette hie slæpende 
32.18.82: forþon þe hi wæron swiþe gehefgude mid þære hefgan worulde þe him toweard wæs þeah þe hi ða gita niston 
32.18.83: eode þa ðriddan siðe and gebæd hine mid þam ylcan wordum 
32.18.84: cwom þa eft to his gingerum and cwæð to him 
32.18.85: slapað ge nu þa and ræstað eow 
32.18.86: forþon nu nealæceð seo tid þæt mannes sunu bið geseald firenfullum monnum on hand him wið feo 
32.18.87: arisað nu and utan gaan forþon þe nu nealæceð se ðe me gesealdne hæfð 
32.18.88: ða eode se iuda ut and he hine lædde to þan ungeafullan heap iudea folces 
32.18.89: þa wæron mid sweordum and mid strengum gewæpnode swa hie wæron sende fram þara sacerda ealdormannum and fram þam unwitum þæs folces 
32.18.90: þa sealde se iuda him þæt to beacne and he cwæð 
32.18.91: witon ge þæt se þe ic cessende beo þæt þæt is se hælend þi ge niman sceolon 
32.18.92: forþon hie hine gecnæwan ne mihton betweoh his gingeran 
32.18.93: þa wæs an stow þe hælend lufode sundorlice þa fæstentid 
32.18.94: þa wolde he þa stowe gegan ær þon þe hi hine namon þa he him eft to geeode 
32.18.95: þa cwæð him hælend to hwæt secað ge 
32.18.96: þane nazarenisca hælend 
32.18.97: to soð is þæt eow secge þæt ic þæt eom 
32.18.98: þa urnon hi underbæc and afeollon 
32.18.99: and he eode forð singende his gingeran 
32.18.100: þa hie him to geeodun þa cwæð him eft hælend to hwæne secað ge 
32.18.101: þa cwædon hie þisne hælend þone galileiscan hælend 
32.18.102: þa cwæð he soð þæt ic eow secge þæt ic þæt eom 
32.18.103: þa urnon hie oðre siðe underbæc and afeollon 
32.18.104: and he eode forð singende and fulleode þa stowe þe he to wolde ær his þrowunge þa þriddan siðe 
32.18.105: þa geeode him se iuda to se þe hine gesealdne hæfde and cwæð to him aue rabbi et osculatus est eum 
32.18.106: cyste hine þa mid þam worde 
32.18.107: þa cwæð him hælend to 
32.18.108: amice ad quod uenisti 
32.18.109: he cwæð to hwæs com þu endemes hider nu þus 
32.18.110: þa setton hie hira handa on þone hælend and hie hine namon and hie hine bundon 
32.18.111: þa wæs an hælendes gingra þæs nama wæs petrus þa gebræd he his sweorde and asloh anes þara sacerda ealdormannes þæt swiðre eare of þæs nama wæs malcus haten 
32.18.112: þa cigde him hælend þone malhcum to and gehælde his eare 
32.18.113: and he cwæð to petre petrus 
32.18.114: hwirfe þin swerd on þine scæþe 
32.18.115: swilc eowre swilce wæpne anfehð to þam þæt he mid feohtan wolde ic gedem þæt he self farwirð on þam wæpne ac 
32.18.116: wenstu þæt ic ne meahte abiddan æt minum fæder xii eored engla gif ic feohtan wolde 
32.18.117: þa cwæð se hælend to þam folce 
32.18.118: hwæt ge earme comon to me swa to oþrum sceaþan mid sweordum and mid stingum gewæpnode 
32.18.119: hu ne sæt ic ælce dæg þære fæstentide on eowrum temple and eow lærde and hwon ne namon ge me þær 
32.18.120: ac þa gewritu sculon beon gefillede þa be me awritene wæron 
32.18.121: ealle his gingran hie hine farflugon and forleton swa þæt sceapheorde deð þonne him wulf on becimð 
32.18.122: petrus ana he him folgade feorran 
32.18.123: and he wæs in gangende in on þone cafertun þa þara sacerda ealdormannes 
32.18.124: and sæt þærute and gebæd hine and wirmde hine 
32.18.125: forþon þe hit wæs ceald weder and micel cyle on þa tid þe ure hælend þrowode 
32.18.126: þa ðæra sacerda ealdormen hi sohton swiðe lease gewitnesse wið hælend þæt hi hine woldon mid inwitte beswican to þam þæt hi hine woldun acwellan 
32.18.127: þa comon þær twegen ungemetlease 
32.18.128: ða cwædon hie eart þu þæt ðu gulpe þæt ðu meahtest godes tempel tobrecan and æft on iii dagum getimbrian 
32.18.129: hælend he swigode 
32.18.130: þa cwæð him to þara sacerda ealdorman ac cwæð 
32.18.131: forhwon ne geandswarast þu us æt sumun worde 
32.18.132: hwæt þu gehierst þæt ðe man micela spræca to hæfð and micela gewitnessa to sæið 
32.18.133: and hælend he swigode 
32.18.134: þa cwæð him eft to þara sacerda ealdorman ic þe hælsie under lifiendne god þæt þu cweþe gif ðu sie crist godes sunu 
32.18.135: þa cwæð him hælend to þu þæt cwæde 
32.18.136: soð is þonne þæt ic eow secge þæt þu gesiehst git mannes sunu lifiende on þa swiðran healfe his fæder mægenþrimmes and cumendne on heofonwolcnum 
32.18.137: þara sacerda ealderman he slat his agan hrægl on him silfum and he cwæð þis is yfelsacung eallenga and ge gehirdon þas yfelsacunge 
32.18.138: hwæt hit is eow gesewen and swa cweden 
32.18.139: and hie þa ealle andswaredon þæt iudisce folc his rices 
32.18.140: ða andswaredon hie and cwædon he is deaðes scildig 
32.18.141: sume hie spiwon ofor his andwlitan sume hie slogon bradum handum on his neb sume hine mid fistum beoton 
32.18.142: and hie cwædon witga us nu gif ðu sy crist godes sunu hwæt is se þe wirst sliehð 
32.18.143: he swigode 
32.18.144: petrus he eode near and wolde geseon on hwam hælendes þing wære 
32.18.145: þa geeode him an man to and cuæð eart þu her mid þis nazareniscan hælende 
32.18.146: and he þa ærest oðsoc beforan him eallum and swa cwæð 
32.18.147: nat ic hwæt þu sægest 
32.18.148: þa eode eft hwene near on oþre stowe and wolde geseon on hwam þæs hælendes þing wære 
32.18.149: þa geeode him to oþer mennen and cuæð 
32.18.150: eart þu her mid þies hælendan criste þis galileiscan cyninge 
32.18.151: þa mid swiþe micelre aðsware he hine ladude ða þriddan siðe 
32.18.152: þa geeode him to se malhcus þe he ær on dæg gewundode 
32.18.153: þa cwæð se eart þu se petrus se se me todæg gewundodest 
32.18.154: hu ne gecnawe ic þe full geare and þin spræc þe hafað cuðne gedon 
32.18.155: þa mid swiþe micelre aðsware he hine ladude and he cwæð ne can ic þone mannan ne ic þæs gespreces naht ne gecnawe 
32.18.156: þa æfter lytlum fæce þa sung se hana 
32.18.157: þa was petrus gemindi þara wurda þe hælend him ær to spræc ær þam þe se hana singe 
32.18.158: þriwa þu onsæcest min 
32.18.159: and eode þa ut of þam kafertune and weop swiðe biterlice 
32.18.160: on mergenne þam gewurdenum þingum þa didon hie micele geþeahtunge ymbe urne hælend þæt hie hine woldon acwellan 
32.18.161: and hi hine ageafon þam pontiscan pilate þam gerefan 
32.18.162: þa þæt geseah se iuda þe hine gesealdne hæfde þæt he swa swiþe gescyldod wæs þa wæs he to hreunesse gelæded genam þa þæt xxx scillenga and gebrohte þara sacerda ealdormannum 
32.18.163: and cwæð ic singode þa ic þæs soðfæstan mannes blod gesealde 
32.18.164: þa andswaredon hie and hi cwædon hwæt sægest þu nu us þæs 
32.18.165: hwæt magon we his þe nu don 
32.18.166: þa genam he þæt xxx scillinga and forwearp on hira tempel and he arn and aheng hine silfne 
32.18.167: þa ðæra sacerda ealdermen didon swiðe micele geþeahtunge ymb þæt sealfor and hie cwædon hu ne witon we ful geare þæt hit nis us alyfed to aganne forþam þe hit is his blodes weorþ 
32.18.168: þa gewerð hi ealle þæt hy gebohton þæt land mid þe is nemned acheldemah 
32.18.169: þæt land hie to þon gebohton þæt elðeodigra manna lichoman on byridon 
32.18.170: hælend he stod beforan þam gerefan and he hine ahsode and cwæð 
32.18.171: eart þu iudea kining 
32.18.172: þa cwæð him hælend to 
32.18.173: þu þæt cwæde 
32.18.174: þa wæs þæs folces gewuna fram ðam edmældæge þæt him mon simle anne forgeafe þara þe þonne on bendum wæron 
32.18.175: þa þær wæron þær hie twegen on bendum 
32.18.176: oþer wæs barabba se sceaþa 
32.18.177: oþer wæs hælend 
32.18.178: þa cwæð him to pilatus hwæþerne þissa tuegea wille ge þæt ic eow forgyfe þe þisne barabban þe þysne hælend 
32.18.179: þa cwædon hie barabban 
32.18.180: ac hwæt wite ge þissum hælende se is genemned crist 
32.18.181: ealle hie cigdon and cwædon sie he ahungen 
32.18.182: þa cwæð him se refa tu hwæt hæfð he to yfle gedon hi cigdon micele swiðor to 
32.18.183: and cwædon si he ahangen 
32.18.184: þa þæt geseah pilatus þæt him nanwiht ne gespeow ac swa he furþur spræc swa hie mare ungeræc worhton þa onfeng pilatus wætere and ongan þwean his handa 
32.18.185: and cwæð ic wille beon unscildig þeses soðfæstan mannes blodes 
32.18.186: and ic wille þæt ge þæt ealle geseon 
32.18.187: he licette mid his tungan and sirede inwit mid his heortan 
32.18.188: þa andswarodon hie and cwædon si his blod ofor us and ufer ure bearn 
32.18.189: and þa forgeaf he him barabban 
32.18.190: and hælend he him ageaf beswungenne to þam þæt hie hine on rode ahengon 
32.18.191: and þa cempan him onfengon and hie hine læddon to hira moterne 
32.18.192: and hie hine ongyredon his agenum hrægle and hie hine gegyredon mid wolcenbaswum godwebbe 
32.18.193: and mid hreode hi hine slogon 
32.18.194: and gebigdon cnewum hie hine bismeroden 
32.18.195: and þirnenne coronan hi didon him on heafud 
32.18.196: and hie cwædon hal westu iudea kining 
32.18.197: æfter þon þe hie hine swa gebysmerodne hæfdon þa ongyredon hie hine þy hrægle and hi hine gegyredon his agenum hrægle 
32.18.198: and hie hine læddon to þære stowe þær hie hine ahon woldon 
32.18.199: þa metton hie ænne cyriscmannan þæs nama wes simonem 
32.18.200: þone hi namon and niddon hine to þan þæt he bære þa rode and þa dide he swa 
32.18.201: oþþæt hie comon to þære stowe þe is golgotha nemned 
32.18.202: and hio is on ebrisc caluarie genemned 
32.18.203: sona þa hie þæder comon þa sealdon hie him eced wið geallan gemenged to drincanne 
32.18.204: æfter þam þe he wæs on rode ahangen þa dældon hie his hrægl and sendon hliete ofer his hrægl 
32.18.205: and æfter þam þe he wæs on rode ahangen þa wæs se cwide gefelled þe se sealmscopwirhta cwæð 
32.18.206: diuiserunt sibi 
32.18.207: hie dældon min hrægl and hie sendon hlietas ofor min hrægl 
32.18.208: and þa asettan hie þis gewrit on huhs ofer his heafod on þære rode 
32.18.209: and hie cwædon hal wæs þu iudea kyning 
32.18.210: and hi ahengon twegen sceaþan on twa healfa his oþerne on þa swiþran healfe oþerne on þa winstran 
32.18.211: þa se sceaða þe him hangode on þa swiðran healfe þa onhilde he his heafod on þære rode to him swa swa he meahte 
32.18.212: and he cwæð drihten min gemine me mid þy þe þu on þin rice becume 
32.18.213: þa cwæð him hælend to soð is þæt ic þe secge ðæt þu bist mid me on neorxnawanges gefean ær simon petrus 
32.18.214: þa se sceaða þe him hangode on þa winstran healfe þa onhielde he his heafod on þære rode fram him swa swa he meahte 
32.18.215: hwæt þu earma eart for unlæde þe þe hine are bitst 
32.18.216: and he ne mæg him silfum nane gode 
32.18.217: and se sceaþa him hangode on ðam winstran healfe se hine edwitgode on middum folce and hie cwædon 
32.18.218: gyf þu si israela kyning astih of þære rode and gehæle þe selfne 
32.18.219: þonne gelifað we on þe þæt þu sy godes sunu 
32.18.220: þa he þa wæs ahangen æt þære ðriddan tide þæs dæges æt þam underne þa fram ðære syxtan tide þæs dages fram þam middandæge oð ða nigoþan tide oþ þonne non ofor eallne middangeard þistro gewurdene wæron 
32.18.221: þa æt þære nontide hælend mid swiþe hlutre stefne he cigde and cwæð 
32.18.222: eli eli eli lamat sabathanig 
32.18.223: hoc est deus meus deus meus ut quid dereliquisti me 
32.18.224: þæs wordes gerecnes is þæt he cwæð min god min god to hwon forgeate þu me þus 
32.18.225: þa cuædon hie sume þus þe þær stodon 
32.18.226: nu he cigþ elias his witegan 
32.18.227: sum nam springan and filde mid ecede and sette on his muð and sealde him drincan 
32.18.228: sum nam spere stang on his sidan þæt þær dropude ut aghwæþer ge blod ge wæter 
32.18.229: forðon sceal æt ælcere mæssan beon ægþer ge win ge wæter ægþer wið oþer gemenged 
32.18.230: sume hy cuædon hwæt we nu geseoð gif þin elias cimþ and þe gefreolsað 
32.18.231: hælend ærest mid swiþe hlutre stæmne hremde and his gast onsende 
32.18.232: and ðæs temples wahrift tebærst fram ufeweardum neoðeweard 
32.18.233: and þa stanas wæron bærstende and þa birgelsas wæron geopenude le in hierusalem 
32.18.234: and þær wæs swiþe eorðhrernes geworden 
32.18.235: nu þa se centurius þe ðær wæs and þa þe ymbe þæm wæron hy cuædon 
32.18.236: þis is soðlice godes sunu 
32.18.237: and þær wæron þa wif þe hine scyppend þenedon þær fulwudon fram galilei lande maria seo magdalenisce and maria seo iacobisce and sede suna modor 
32.18.238: þa wæs æfen dæge 
32.18.239: þa com þær sum swiþe freawælig mon fram þam lande þe is abarimathia genemned þæs nama wæs iosep 
32.18.240: se wæs ær hælendes geongra and his discipul 
32.18.241: þa eode he to pilatusse and bæd hine þæt he hete hine agifan hælendes lichoman and þa dide he swa 
32.18.242: and he hine onfeng and hine bewand on swiþe hwitere scetan 
32.18.243: and he hine alegde on niwne birgeles þe næfre ær nænig lichoma on aleiged ne wæs 
32.18.244: and he þa þone bergels swiþe georne mid stane beleac 
32.18.245: and þær sæton þa wif ymbe þone byrgels maria seo magdalenisce and seo oþeru maria þa þi æfteran dæge þa þæra sacerda ealdormenn eodun to pilatusse and cwædon 
32.18.246: wæs þu gemindig lareow þara worda þe se beswica nu ær þe spræc þæt he wolde þy þriddan dæge of deaðe arisan 
32.18.247: hat nu healdan þone birgels oð þone þriddan dæg þy læs þa his geferan cumen and hine on us slæpendum forstælen and þonne secgen þæt he sie þara mihta þæt he meahte of deaþe arisan 
32.18.248: þonne si se gedwola wirsa þonne se ærra 
32.18.249: þonne het he þa healdan þone birgels oð þone þriddan dæg 
32.18.250: þa þy þriddan dæge on dægered þa ðe aras 
32.18.251: nalles þonne he ana arisen ne wæs ac swiþe monige halie lichoman arisene wæron on þære heofoncundan hirusalem 
32.18.252: þam drihtene sie wuldor and weorðmind in ealra worolda worold a butæn ende amen fiat 

