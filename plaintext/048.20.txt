dominica iii in xl 

48.20.1: geherað nu men ða leofostan hu ðas halgan bec eow mynegiað and eow ðone weg æteowað and eac in gelædað to heofona rice 
48.20.2: and hu ge magon ða yfelu þises middaneardes forbugan and gode gefylstendum to ðam ecan life becuman 
48.20.3: clipað ure drihten ðurh his witegan swiðe stiðlice to ðam sacerdum þe godes folc wisian sceolan þæt hi eow myngian and cyðan eow soðfæstnysse weg and ðus cwyð 
48.20.4: clama ne cesses quasi tuba exalta uocem tuam et adnuntia populo meo peccata eorum 
48.20.5: þæt is on urum geðeode 
48.20.6: clipa ne ablin ðu ac hefe up þine stefne swa bime and cyð minum folce heora synna 
48.20.7: gif ðu þænne nelt ðam unrihtwisan his synna cyðan þu bist his sawle scyldig 
48.20.8: her ge magon gehyran broðru ða leofestan þæt ealle godes sacerdas na þæt an bisceopas ac eac mæssepreostas and oðre godcunde lareowas synt on micelre fræcednysse gif hi eow godes bebodu ne cyðað 
48.20.9: be ðam drihten cwæð þurh ðæne witegan 
48.20.10: audiens ex ore meo sermonem meum adnuntiabis eis ex me non ex te 
48.20.11: þæt is on urum geðeode 
48.20.12: of minum gehlystendum þu bodast him mine spræce of me næs of ðe 
48.20.13: nu ge magon ongyton hwilcne ege ða sacerdas habbað toweardne 
48.20.14: ðonne god wile gegyrnan to him ealra ðæra sawla ðe him her on life betæhte synt ðonne witon þæt anra manna gehwylc mæg earfoðlice be his agenre sawle gescead agyldan on domesdæge 
48.20.15: forðam us is micel ðearf þæt we eow ðone weg cyðan and þæt syðfæt ætywen ðe ge ðurh magon to ðam ecan life becuman 
48.20.16: and eac eow is to warnigenne forðam gif hit is us frecenlic þæt we hit eow ne cyðan hit is eow miccle mare frecednys þæt ge nellað gefyllan þæt we eow to eowre sawle ðearfe cyðað 
48.20.17: þonne ðurh þone witegan is gecweden 
48.20.18: gif ðu bytst ðam synfullan þæt he of his unrihtum wegum gecyrre and he gecyrran nelle of his unrihtwisnyssum he swilt and ðu hafast alysed þine sawle fram his witum 
48.20.19: ealra ærest sceal ælc cristenman witan and on his heortan trumlice healdan þæt æreste bebod and þæt mæste þæt is þæt he lufie his drihten mid ealre heortan and mid eallum mode and mid eallum mægene 
48.20.20: and oðer bebod is ðisum ful gelic þæt is þæt ælc man lifige his nextan eall swa hine sylfne 
48.20.21: nu wenð mænig man þæt ðis sy gecweden be his freondum ðe him gesibbuste synt and ðurh mægrædden nexte 
48.20.22: ac hit nis be ðam gesibban na swiðor gecweden ðonne be ðam fremdan 
48.20.23: ac ure ælc is oðres nexta þurh ðone rihtan geleafan ðe we to urum drihtne habbað 
48.20.24: and we synt gebroðru gecigede forði ðe god is ure fæder on heofonum 
48.20.25: þy cwæð se hælend on his godspelle 
48.20.26: omnia quecumque uultis ut faciant uobis homines ita et uos facite illis 
48.20.27: þæt is on urum geðeode 
48.20.28: don ge oðrum mannum ælc ðæra þinga ðe ge willen þæt hi eow don 
48.20.29: se man hæfð rihte lufe and soðe ðe god lufað ma þonne hine sylfne and nanum oðrum men ne deð buton swa swa he wile þæt him man do 
48.20.30: gif ge ðonne þas ðry forman bebodu on eower mode asettað and mid healicre arwurðnysse and mid micclum gefean onfon willað ðonne mage ge mid godes fultume becuman to oðrum godum dædum 
48.20.31: nu is to witanne broðru mine þæt we sceolon þas læncgtentide mid swiðe micelre begymene healdan þæt we ðurh nan ðing nænne dæg þises fæstenes ne abrecon ne on æte ne on drince buton sunnandagum on ðam nis nan fæsten geboden 
48.20.32: on oðre tide menn gewuniað þæt hi ðurh oðera manna lufan heora fæsten tolysað 
48.20.33: on ðisse tyde hit nateshwon ne mæg beon tolyseð 
48.20.34: on oðre tide is on æghwilces mannes willan and his dome geset hu he for his synnum fæste 
48.20.35: on ðissere tyde gif man ne fæst man forgimð godes bebod 
48.20.36: on oðre tide se ðe fæst se gestrynð him mede æt gode 
48.20.37: on ðissere se ðe ne fæst se gestrynð him hellewite buton hit for untrumnysse sy oððe for geogoðe 
48.20.38: forðon ðe ure drihten gehalgode þas ilcan dagas þurh moysen and eliam and ðurh hine sylfne þæt heora ælc gefæste xl daga and xl nihta 
48.20.39: geornostlice is to warnigenne wið þæt ðe manega men on gewunan habbað þa wenað þæt hi fæstende syn gif hi etað sona swa hi þæt tacen gehyrað þære nigoðan tide 
48.20.40: ac hit nis na to gelyfanne þæt hi fæstende syn buton hi æfter heora mæssan þæs æfentid wurðunge gebiden 
48.20.41: ac ða ðe ðis fæsten on riht healdan willað hi sceolon ymbe ða nigoðan tide heora mæssan gestandan 
48.20.42: and æfter ðam heora æfenðenunge and syððan heora ælmesdæda swa forð sillan swa him fyrmest gehagige 
48.20.43: and ðonne mid micclum godes ege gangan to heora gereorde 
48.20.44: and þær don swa se hælend on ðam godspelle byt and ðus cwyð 
48.20.45: cauete ne grauentur corda uestra in crapula et ebrietate 
48.20.46: þæt is on urum geðeode 
48.20.47: warniað þæt eowre heortan ne beon gehefegode on oferfylle and on druncennysse 
48.20.48: and se man ðe næbbe of hwan he mæge ælmessan syllan ne onðracie he ðonne drihten us mede behet gif we ðam þearfan geræcað cuppan fulne coles wæteres 
48.20.49: and forði he cwæð be ðam colan wætere þæt nan man hine ne mihte beladian þæt he fæt næfde on hwi he hit gewyrman mihte 
48.20.50: and þæt is to witanne ðeah ðe seo ælmesse on ælcne sæl god beo gedon 
48.20.51: huruðinga man sceal on ðisum dagum hi dælan swa forð swa ðæs mannes mihte fyrmeste beoð þonne hit be ðam awriten is 
48.20.52: abscondite elemosinam in sinu pauperis et ipsa orat pro uobis ad dominum 
48.20.53: þæt is on urum geðeode 
48.20.54: behydað þa ælmyssan on ðæs ðearfan greadan and he gebit for eow to gode 
48.20.55: and ure drihten cwyð eft on oðre stowe ðurh his witegan 
48.20.56: frange esurienti panem tuum et egenos uagosque induc in domum tuam 
48.20.57: he cwæð brec þinne hlaf ðam hingrigendum and ðam wædlan and ða elðeodigan gelæd into ðinum huse 
48.20.58: mid þam ðe he cwyð brec ðinne hlaf he getacnað þæt ðu scealt of ðam ðone ðearfan aretan þeah ðu mare næbbe þænne ænne hlaf 
48.20.59: men ða leofestan hit nis riht on cristenum folce þæt sume sceolon mid oferæte and mid oferdrince beon oferlede and sume mid hungre gecwylmede þonne we ealle synt anes drihtnes ðeowas and mid anum wurðe gebohte 
48.20.60: þæt is mid his agenum blode þe he for eal mancyn ageat 
48.20.61: and gif we wel doð þonne mote we ealle to anre eadignysse becuman 
48.20.62: forhwi ne mot se ðearfa onfon ðines metes ðe mid ðe is to onfonne heofona rice 
48.20.63: hwi ne mot se ðearfa onfon ðine ealdan wæda þe mid ðe is to onfonne ðæs undeadlican gegyrlan on neorxnawonge 
48.20.64: hwi nis he wurðe þæt he onfo ðinra metelafa ðe mid ðe is to cumenne to engla gebeorscipe 
48.20.65: broðru þa leofastan uton us gegearwian on ðisum halgum dagum þæt we syn on ðam mæran æriste ures drihtnes ðurh clænnysse wlitige and ðurh soðe lufan scinende 
48.20.66: and mid ælmesdædum aclensode and mid eallum godum weorcum gefrætewode 
48.20.67: and ælce yrsunge and andan and hatunge and ealle yfelnysse uton awurpan fram urum heortum eal swa attur 
48.20.68: and swiðe gelomlice mid rihtum geleafan and mid godum willan to circan becuman 
48.20.69: and ðær mid micelre geornfulnysse æt gode ælmihtigum biddan forgifnysse ealra ðæra gylta ðe we dæghwamlice wyrcað 
48.20.70: and hycge ælc man georne þæt he cunne his credan on ðam he sceal geandettan his rihtan geleafan 
48.20.71: and his paternoster on ðam he sceal him æt gode are and mihte biddan ge ðyses lifes ge ðæs toweardan 
48.20.72: and ælcum men is swiðe to warnigenne wið idele spræce and þæt man idele leoð ne singe ðe ymbe hæðenscipe and embe galscipe geworhte syndon 
48.20.73: and næfre nan man ne geðristlæce ænigne deofles biggæncg to donne ne on wiglunga ne on wiccedome ne on ænigum idelum anginne 
48.20.74: ac þonne ge to circan cuman ðonne bringe ge eowre ælmessan to godes weofode swa swa eow fyrmest onhagie 
48.20.75: forðan ðe drihten cwyð 
48.20.76: non apparebis in conspectu meo uacuus 
48.20.77: þæt is ne æteow ðu on minre gesihðe idelhænde 
48.20.78: and doð gelomlice eowre andetnysse eowrum sacerdum 
48.20.79: and hine biddað þæt he eow to gode þingie þæt ge moton eowre synne forgifnysse geearnian 
48.20.80: men ða leofestan to hwi synt we elles on ðisum middanearde acennede buton þæt we sceolon mid micelre eadmodnysse urum drihtne hyran 
48.20.81: and swa hwæt swa we ðurh ungewis oððe ahwilce disignysse gedon habban þæt we eadmodlice mid micelre hreowsunge and mid godum dædum betan þa hwile ðe us god ðæs fyrstes geunne 
48.20.82: healdan we nu godes æ and his beboda and eallum ðam þær to wissian ðe us underðeode synt 
48.20.83: forðan ðe ure drihten behet ðam ðe hine lufiað and his bebodu healdað þæt hi moton æfter ðam æriste habban þæt ece lif on neorxnawanges gefean mid fæder and mid sunu and mid ðam halgum gaste on ealra worulda woruld a buton ende amhnamen 

