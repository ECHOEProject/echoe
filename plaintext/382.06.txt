dominica sexta in quadragesima 

382.6.1: her sægþ men þa leofestan be þisse halgan tide arwyrþnesse hu se mildheorta drihten and se alysend þysses menniscan cynnes hine sylfne geeaþmedde þæt of hehþe þæs fæderlican þrymmes to eorþan astag to þon þæt he wolde þrowian for ealra manna hæle and us gefreolsian from deofles þeowdome and us æteowan his mihte and his willan and hu unforhte mode he genealæhte þære stowe þe he on ðrowian wolde and tide ure onlesnesse and deofles genyþerunge 
382.6.2: on þyssum dæge ure drihten hælend wæs weorþod and hered from iudea folce forþon þe hie ongeaton þæt he wæs hælend crist þurh þæt wundorgeweorc þe he lazarum awehte of deaþe þy feorþan dæge þæs þe he on byrgenne wæs 
382.6.3: þa bæron hie him togeanes blowende palmtwigu forþon þe hit wæs iudisc þeaw þonne heora ciningas hæfdon sige geworht on heora feondum and hie wæron eft ham hweorfende 
382.6.4: þonne eodan hie him togeanes mid blowendum palmtwigum heora siges to wyorþmyndum 
382.6.5: wel þæt gedafenode þæt drihten swa dyde on þa gelicnesse forþon þe he wæs wuldres cyning 
382.6.6: þysne dæg hie nemdon siges dæg 
382.6.7: se nama tacnaþ þone sige þe drihten gesigefæsted wiþstod deofle þa he mid his deaþe þone ecan deaþ oferswiþde swa he sylf þurh þone witgan sægde 
382.6.8: he cwæþ eala deaþ ic beo þin deaþ and ic beo þin bite on helle 
382.6.9: mycelne bite drihten dyde on helle þa he þyder astag and helle bereafode and þa halgan sauwla þonon alædde and hie generede of deofles anwalde þa he to þeowdome þyder on fruman middangeardes gesamnode wæron 
382.6.10: he hie eft alædde of hellegrunde on þa hean þrymmas heofona rices 
382.6.11: iohannes se deora þegn us cyþde on þæm godspelle and þus cwæþ 
382.6.12: hælend cwom syx dagum ær iudea eastrum to bethania þær lazarus wæs forþfered and he hine awehte of deaþe 
382.6.13: martha his sweostor þa gearwode þam hælende æfengereordu and hire sweostor gesæt big hælendes fotum þære nama wæs maria forþon þe heo wolde gehyran his word and his lare 
382.6.14: martha wæs geornful þæt heo þon hælende to gecwemnesse þegnode 
382.6.15: heo gestod beforan him and him to cwæþ hwy nelt þu geman þæt min sweostor me læt ane þegnian 
382.6.16: cwæþ to hire þæt heo me fultumie 
382.6.17: hælend hire þa andswarode and cwæþ 
382.6.18: martha martha wes þu behydig and gemyndig marian þinga 
382.6.19: þæt is þæt þu scealt on æghwylce tid godes willan wercan þæt an þe is selost þæt þu gode licie 
382.6.20: maria hire geceas þone betstan dæl se ne bið næfre fram hire afyrred 
382.6.21: lazarus þær wæs ana sittende mid hælende and mid his þegnum 
382.6.22: maria genam an pund deorwyrþre smerenesse and smerede þæs hælendes fet and eft mid hire loccum drygde 
382.6.23: þa wæs eall þæt hus gefylled mid þon swetan stence þære deorwyrðan smerenesse 
382.6.24: hælendes þegna sum þa wæs swyþe gebolgen se wæs haten iudas se scariothisca forþon he com of þæm tune þe scariot hatte 
382.6.25: he cwæþ to hwon sceolde þeos smyrenes þus beon to lore gedon 
382.6.26: eaþe heo mehte beon geseald to þrim hunde penega and þæt gedæled þearfendum mannum 
382.6.27: ne cwæþ he þæt na forþon þe him wære ænig gemynd þearfendra manna ah he wæs gitsere and se wyresta sceaþa 
382.6.28: forþon þa apostolas hine letan heora seodas beran þæt hie woldan mid þon his gitsunga cunnian 
382.6.29: he wæs eac se wyresta gitsere þe he gesealde wiþ feo heofones hlaford and ealles middangeardes 
382.6.30: hælend him þa andswarede and cwæþ 
382.6.31: to hwon syndon ge þyses weorces swa hefige 
382.6.32: god weorc heo wæs wyrcende on me 
382.6.33: symle ge habbaþ þearfan gif ge willaþ teala don ah ge nabbaþ me symle 
382.6.34: ac lætaþ þis þus wesan to cyþnesse minre bebyrgednesse 
382.6.35: soþ is þæt ic eow secgge þæt þis godspell sceal beon sægd and bodad geond ealne middangeard forðon þis wæs gedon on min gemynd 
382.6.36: þæt iudisce folc þa wiste þæt hælend com to lazares ham foran þa þyder næs þeah na for his lufon ac for fyrwetgeornnesse þæs wundres and woldan geseon lazarus þone þe he ær of deaþe awehte 
382.6.37: ða wæs gefylled þæt ær gecweden wæs þis folc me weorþaþ mid wordum and is þeah heora heorte feor fram me 
382.6.38: þa ealdormen þa þohtan and þa witan þæt hie woldan lazarus acwellan forþon þe manige men gelyfdon on hælend þa he hine of deaþe awehte 
382.6.39: þa com þyder on morgen mycel menigo for þon symbeldæge 
382.6.40: hælend þa þonon ferde to hierusalem 
382.6.41: mid þy þe hie þæt gesawon hie naman blowende palmtwigu and bæron him togeanes and him to onluton and hine weorþodan swa cinige geriseþ 
382.6.42: þa he þa genealæhte gerusalem þa becom he ær to betfage þæm tune neh oliuetes dune 
382.6.43: hælend þa cwæþ to his twam þegnum to petre and iohanne 
382.6.44: gangaþ nu on þas ceasterwic þe inc ongean standeþ þonne gemete gyt þær eoselan gesælede and hire folan 
382.6.45: onsælaþ hie and to me gelædaþ 
382.6.46: and gif inc hwa þæs wiþcweþe secg gaþ þæt drihten þæs ah þearfe 
382.6.47: raþe hie mon þonne forlæteþ to me 
382.6.48: þis wæs geworden forþon þæt se witedom wære gefylled þe ær gecweden wæs 
382.6.49: secggaþ simones dohtrum þæt heora cining cymeþ milde and monþwære and biþ sittende ofor eoselan folan þæs nytenes 
382.6.50: his þegnas þa dydon swa he him bebead læddon him to þone eosol and gedydon þæt he þæron gesittan mihte 
382.6.51: eal þæt folc þæt þær beforan ferde streowodan heora hrægl him togeanes sume naman þa twigu of þæm treowum and streowodan on þone weg 
382.6.52: seo menigo þe þær beforan ferde and seo se þær æfterfylgde ealle hie cegdon and cwædon 
382.6.53: hælend dauides sunu þu eart gebletsad on drihtnes naman hæl us on heanessum 
382.6.54: mid þy þe hælend þa eode on þa ceastre eal seo burh wæs onstyred and þa ceasterware cegdon and cwædon 
382.6.55: hwæt is þes mihtiga þe her þus mærlice fereþ 
382.6.56: þæt folc him andswarode and cwæþ 
382.6.57: hit is se nadzarenisca witga of galileum se sceal beon gehered ofor ealle þeoda and geweorþod ge of cilda muþe meolcsucendra 
382.6.58: he þa ineode on þæt halige salemannes templ and þa ut awearp þa sceomolas þara cypemanna and þa setl þara mynetera and cwæþ 
382.6.59: min hus sceal beon gebedhus geceged and ge hit doþ sceaþum to scrafum 
382.6.60: him þa to eodan blinde and healte and he hie raþe gehælde 
382.6.61: eal þis wæs geworden to þon þæt we sceoldan ures drihtnes wundor oncnawan and mid mycelre lufan hine arwyrþian 

382.6.62: cwæþ se godspellere hælend com syx dagum ær eastrum to bethania 
382.6.63: on þon is getacnod þæt he com on þære syxtan ylde on þysne middangeard mancyn to alysenne 
382.6.64: ne forlet ure drihten þysne middangeard na leng buton lareowum þonne twa hund wintra 
382.6.65: ac he sende hehfæderas and witgan þa hine toweard sædon 
382.6.66: swa he þonne þa syx dagas ær his þrowunga synderlic weorc ælce dæge cyþde 
382.6.67: ærest on þæm sæteresdæge he awehte ladzarum of deaþe 
382.6.68: and on þæm drihtenlican sunnandæge þe nu andweard is he wæs to cinge ongyten and gehered ge of cilda muþe gecnawen and weorþad 
382.6.69: and on þæm æfteran dæge he awergde þæt fictreow on þæm he nanne wæstm ne funde 
382.6.70: þæt getacnaþ þa synfullan þe nabbaþ nanne wæstm godra weorca 
382.6.71: þy þriddan dæge he cwæþ to his þegnum 
382.6.72: nu on twam nihtum biþ mannes sunu geseald on synfulra hand 
382.6.73: þy feorþan dæge he wæs on simones huse þæs licþroweres 
382.6.74: þærin geat þæt wif þa deorwyrþan smerenesse on his heafod 
382.6.75: þy fiftan dæge he þwoh his þegna fet and sæt mid him æt þæm æfengereordum and his lichoman him sealde on hlafe and his blod on wine 
382.6.76: and þe syxtan dæge iudeas hine ahengan on rode 
382.6.77: þær he his blod ageat for ure hæle and us alesde of deofles þeowdome 

382.6.78: cwæþ se godspellere martha and maria getacniaþ þis lænelice lif and þis gewitendlice 
382.6.79: martha onfeng crist on hire hus þæt heo him þegnode 
382.6.80: hwæt tacnaþ heo buton þa halgan cyricean 
382.6.81: þæt synd geleaffulle menn þa gearwiaþ clæne wununga on heora heortum criste sylfum 
382.6.82: he cwæþ ic eardige on him and ic beo heora god on ecnesse 
382.6.83: be þæm se apostol cwæþ 
382.6.84: se ælmihtiga god secþ þa clænan heortan him on to eardienne 
382.6.85: þonne ne mæg þæt godes templ beon besmiten 
382.6.86: ac se godes man sceal beon fulfremed on rihtwisum weorcum 
382.6.87: cwæþ se writere þæt maria gename an pund deorwyrþre smyrenesse and smyrede mid þæs hælendes fet and mid hire loccum dregde 
382.6.88: þa wæs eal þæt hus gefylled mid þon swetan stence 
382.6.89: þeos smerenes wæs geworht of ehtatene cynna wyrtum 
382.6.90: þær wæron þreo þa betstan ele and nardus and spica seo is brunes heowes and godes stences and þæt næfre ne afulaþ þæt mid hire gesmered biþ 
382.6.91: þis wæs us gedon to lifes bysene 
382.6.92: and gif we nu willaþ ure saula smerian mid mildheortnesse ele þonne magon we bringan drihtne unforwealwodne wæstm godra weorca 

382.6.93: gemunon we symle þæt we þa god don þe us godes bec læraþ 
382.6.94: þæt is þonne fæsten and halige wæccan and ælmessylena æfter urum gemete 
382.6.95: and mid manegum oþrum gastlicum mægenum we magon geearnian þæt we urum drihtne bringaþ godra weorca swetne stenc 
382.6.96: maria seo þe sæt be hælendes fotum þæt heo wolde geheran his word and his lara heo tacnaþ þa halgan cyricean on þære toweardan worlde 
382.6.97: seo biþ gefreolsod fram eallum gewinnum and heo biþ on þære sceawunga anre þæs heofonlican þremmes 
382.6.98: and heo resteþ on onsyne ures drihtnes and hine hereþ unablinnendlice 

382.6.99: þæt cyþde iohannes se godspellere þæt he geherde engla þreatas gode lof singan and þus cweþan 
382.6.100: wyrþe þu eart drihten god þæt þu onfo wuldor and are and mægen and bletsunga and dæda þancunga ealra þinra gesceafta þe þu gesceope on heofenum and on eorþan æfter þinum willan 
382.6.101: lazarus þe crist awehte þy feorþan dæge þæs þe he on byrgenne wæs ful wunigende he getacnaþ þysne middangeard 
382.6.102: se wæs mid þon gewunon þære heofogoston gewemmednesse synna and mana full 
382.6.103: efne swa seo hefige byrþen siteþ on þæm deadan lichoman þære byrgenne and þæs deaþes and hie se stan and seo eorþe þrycce 
382.6.104: swa sæt þonne seo unaræfnedlice byrþen synna on eallum þysum menniscan cynne ures drihtnes hælendes cristes 

382.6.105: nu we sceolan onherian marian þære þe smerede hælendes fet and mid hire loccum drygde 
382.6.106: þæt is þonne þæt we sceolan god weorc wyricean and rihtlice libban 
382.6.107: þonne fylge we drihtnes swæþe 
382.6.108: þæt is gif we oþre men teala læraþ and hie be urum larum rihtlice for gode libbaþ þonne bringe we drihtne swetne stenc on urum dædum and larum 
382.6.109: swa paulus se apostol cwæþ drihtnes fet we magon smerian gif we willaþ oþrum geleaffullum teala don and helpan þæs earman se þe bet mæge and beon symle efenþrowgende oþres earfoþum swylce eac on oþres gode beon swiþe gefeonde 

382.6.110: cwæþ se godspellere þæt iudas wære swyþe gebolgen for þære smerenesse 
382.6.111: he cwæþ þæt nyttre wære þæt hie man gesealde to þrim hunde penega and þa þonne gedælde þearfendum mannum 
382.6.112: iudas hæfde onlicnesse þara manna þe willaþ godes cyricean yfelian and strudan 
382.6.113: and hwæþere se þe wæs lareow and soþfæstnesse bysen and cining ealre clænnesse forlet mid him beon þone godwracan þeof 
382.6.114: ac mid þære bysene he gecyþde þæt soþfæste men habbaþ mid him þeofas and synfulle men and hwæþere hie sceolan heora yfel geþylde arefnan on him selfum 
382.6.115: crist us onstealde geþyldelice bysene 
382.6.116: ne cwæþ he na to iudan þis þu cwist for þinre gitsunge and for þinre stale 
382.6.117: ac he cwæþ læt þis þus wesan god weorc heo wæs wyrcende in me 
382.6.118: mid þyssum wordum he gecyþde þæt he wolde beon swyltende he cwæþ 
382.6.119: symle ge habbað þearfan ac ge me symle nabbaþ 
382.6.120: ne biþ seo halige cirice næfre buton þearfan 
382.6.121: þa ane men habbaþ crist on heora heortan þe geteode beoþ to þon ecean life 
382.6.122: crist sylfa cwæþ 
382.6.123: symle ge me habbaþ mid geleaffullum mannum andweardne þurh þone mægenþrym minre godcundnesse hwæþere seo beholene andweardnes ne gewat from us 
382.6.124: manige men hine habbaþ þurh þæt halige fulwiht and þurh rihtne geleafan cristes onsægdnesse þe we æt þæm weofode nimaþ 
382.6.125: ac þa men þa þe on woh lifiaþ nabbaþ hie na crist on heora heortan ac hie gearwiaþ deoflum eardunga and him selfum ece wite 

382.6.126: cwæþ se godspellere þa ealdormen þara sacerda þohtan þæt hie woldan lazarum ofslean 
382.6.127: and þa unlædan noldan geþencean þæt drihten hine mihte eft aweccean swa he hine ær of sawle deaþe awehte þurh þone mægenþrym 
382.6.128: matheus se godspellere sægde þa hælend wolde genealæcean gerusalem þa com he ær to betfage 
382.6.129: wel þæt gedafenode þa he of heofenum to eorþan cwom þæt he wolde þrowian for þis mennisce cynn and þære tide nealæhte ure alesnesse 
382.6.130: betfage se tun getacnaþ þa halgan cyricean on þære biþ sungen þæt halige geryne and men þær heora synna andettaþ and him þær forgifnesse biddaþ 
382.6.131: we gehyrdan ær þætte hælend sende his twegen þegnas 
382.6.132: þa tacniaþ halige lareowas þæt hie sceolan þurhwunian on rihtum geleafan and on fulfremedlicum weorcum and hie sceolan læran godes lufan and manna 
382.6.133: buton þæm twam ne mæg nan man becuman to þæm ecean life 
382.6.134: he cwæþ gaþ on þa wic þe beforan inc stondeð 
382.6.135: hwæt drihten þa cynelican burh forhogodlice naman nemde 
382.6.136: forþon oft wic beoþ on manegum stowum medmyccle gesette 
382.6.137: seo ceaster þonne wæs heh and aldorlic 
382.6.138: ah forþon crist þa mycclan burh and þa halgan gerusalem swa forhogdlice nemde forþon þe þa burhware him wæron for heora ungeleafan and mandædum swiþe forhogde and ungecorene 
382.6.139: and eac he wiste þæt wite þæt him toweard wæs and þæt þæt seo burh sceolde abrocen weorþan and bereafod swa he his apostolum sægde 
382.6.140: þa hie emb þone þrym and emb þa fægernesse þæs temples and ðære burge to criste spræcan and cwædan þæt hit wære þrymlic geweorc and fæger 
382.6.141: drihten him þa andswerede and cwæþ 
382.6.142: hwæt ge nu geseoþ ealle þa fægernessa þissa getimbra 
382.6.143: soþ is þæt ic eow seccge þæt þæt geoweorþeð for þyses folces synnum and mandædum þæt ealle þas getimbro beoþ toworpene and her ne bið forlæten stan ofor stan þæt ælcne sy fram oþrum adon 
382.6.144: swa swa hit seoþþan gelamp xl wintra æfter þon ðe hie crist on rode ahengon and for manna hælo lichoman deaþ he þrowode 
382.6.145: a he onbad þurh þa mycclan geþyld þæt feowertig wintra hweþer hie gecyrran woldan oþþe ænige hreowe and dædbote don þæs mycclan yfeles and manes þe hie wið heora drihten gedydon and eac wiþ manige his haligra 
382.6.146: þa he þa geseah þæt hie nænige bote ne hreowe don noldan ah hie forþon heora yfelum þurhwunedon drihten þa sende on hie maran wræce þonne æfre ær ænigu oþru gelumpe buton sodomwarum anum 
382.6.147: þæt wæs þonne þa titus com mid romana herige and him wræc þæt hie heora cyning on rode ahengon 
382.6.148: þa leode þa flugon þa hie þone here toweardne wiston on þa burh gerusalem 
382.6.149: titus þa se casere embsæt þa burh utan mid herige and þær lange gewicode oþþæt hie hungre swultan þe on þære byrig wæron and hie for þæm hungre þa burh werian ne mihton 
382.6.150: ac se casere hie þa abræc and þæs folces þæne mæstan dæl ofslog 
382.6.151: wæs þara manna eallra þe þær ofslegene wæron and hungre swultan mid wifmannum and wæpnedmannum endleofan siþum hund þusenda 
382.6.152: and þa hi gyt genaman þæs folces þe þær to lafe wæs and him selost licodan hundteontig þusenda and mid him læddon on hæftned 
382.6.153: and ehtatyne syþum hundteontig þusenda hi tosendon and wið feo sealdon wide into leodscipas 
382.6.154: ealles þæs folces wæs þe se casere titus innon ierusalem beferde þrittigun syþum hundteontig þusenda and þæt eal for godes wrace fordyde and þæt land gesetton swa hie sylfe woldon 
382.6.155: wæs þæt wite swa strang swa godes geþeld ær mycel wæs 

382.6.156: drihten cwæþ to his þegnum gyt gemetaþ eoselan gebundene and hire folan lædað hine to me 
382.6.157: hwæt tacnaþ se eosel þe drihten crist on sittan wolde buton þæt geleaffulle folc iudea and eac oþor manig þa þe beoð gode underþeodde on godum willan and þæs wyrþe beoþ þæt hie heofoncining on heora heortum beran 
382.6.158: he hie gereceþ to eallum godum and he hie gelædeþ on sibbe gesyhþe 
382.6.159: forþon þære burge nama þe is nemned gerusalem is gereht sibbe gesyhþ forþon þe halige saula þær restaþ 

382.6.160: he cwæþ þæt his þegnas dydon swa he him bebead 
382.6.161: cuþlice þæt tacnaþ þæt þas lareowas ne sceolan godes domas nawþer ne na wanian ne ne ecan buton swa hie god sylf gesette 
382.6.162: þa lareowas sceolan heora agenne lichoman swencean on forhæfdnesse and godes lifes bysene onstellan þæm þe him æfterfylgeon and drihtnes weg gegearwian to heora modum 
382.6.163: hwæt tacnaþ seo menigo þe þær beforan ferde buton þæt iudisce folc on þæm wæs se halga heap hehfædera and witgena þa þe cristes tocyme wiston and foresægdon and þa wundro þe he worhte and his þrowunga and his æriste and his upastignesse 
382.6.164: ealle hie cleopodan and cwædon anre stefne 
382.6.165: hælend dauides sunu þu eart gebletsod þu þe come on drihtnes naman hæl us on þæm hehstan 
382.6.166: þæt æfterfylgende weorod tacnaþ ealle þa þe seoþþan æfter cristes cyme wæron to gode gecyrrede 

382.6.167: nu þonne sceolan cleopian ealle geleaffulle mid clænre heortan and mid hlutrum gebedum and mid lare haligra gewreota þa þe hine lufian and on gelyfan 
382.6.168: hie cwædon hæl us on þon hehstan efne swa swa hie openlice cwædon hæl us on eorþan þu þe godcund mægen hafast on heofenum 
382.6.169: eac us is to ongytene þæt hie cwædon 
382.6.170: hæl us on eorþan we þe synt on lichomum lifgende and eac þa þe on helle synt biddaþ þinre onlesnesse and þinre hælo and swa dydon fram fruman middangeardes 
382.6.171: wel þæt gedafenode þæt þæt ærre folc cwæde and eac þæt æfterre 
382.6.172: gebletsad þu eart þu þe come on drihtnes noman 
382.6.173: forþon hit wæs an geleafa and an hiht on þa halgan þrynesse ær cristes tocyme 
382.6.174: and æfter þon we singaþ rihtlice on his lof 
382.6.175: hæl us on þæm hehstan 

382.6.176: eal seo stihtung wæs gefremed on þære soþan onflæscnesse for gefyllnesse þæs heofonlican eþles 
382.6.177: þa halgan ær cristes cyme on hine gelyfdon and hine lufodan and hine toweardne sægdon 
382.6.178: and mid his þrowunga hie wurdan alesde of hellewite and mid his æriste gehælde 
382.6.179: we þonne synt þe þær æfterfylgeaþ and we witon eall þis þus geworden 
382.6.180: forðon we sceolan on hine gelyfan and hine lufian and we eac witon þæt he is toweard to demenne and þas world to geendenne 
382.6.181: nu we habbaþ myccle nedþearfe þæt he us gearwe finde 
382.6.182: we witon ful geare þæt we sceolan on þisse sceortan tide geearnian ece ræste 
382.6.183: þonne motan we in þære engellican blisse gefeon mid urum drihtne 
382.6.184: þær he leofað and rixað a buton ende on ecnesse amen 

