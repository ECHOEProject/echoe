sermo lupi ad anglos quando dani maxime persecuti sunt eos quod fuit anno millesimo xiiii ab incarnatione domini nostri ihesu christi 

164.20.1: leofan men gecnawað þæt soð is 
164.20.2: ðeos worold is on ofste and hit nealæcð þam ende 
164.20.3: and þy hit is on worolde aa swa leng swa wyrse and swa hit sceal nyde for folces synnan ær antecristes tocyme yfelian swyþe 
164.20.4: and huru hit wyrð þænne egeslic and grimlic wide on worolde 
164.20.5: understandað eac georne þæt deofol þas þeode nu fela geara dwelode to swyþe 
164.20.6: and þæt lytle getreowþa wæran mid mannum þeah hy wel spæcan 
164.20.7: and unrihta to fela ricsode on lande 
164.20.8: and næs a fela manna þe smeade ymbe þa bote swa georne swa man scolde 
164.20.9: ac dæghwamlice man ihte yfel æfter oðrum and unriht rærde and unlaga manege ealles to wide gynd ealle þas þeode 
164.20.10: and we eac forþam habbað fela byrsta and bysmara gebiden 
164.20.11: and gif we ænige bote gebidan scylan þonne mote we þæs to gode ernian bet þonne we ær þysan dydan 
164.20.12: forþam mid miclan earnungan we geearnedan þa yrmða þe us onsittað 
164.20.13: and mid swyþe micelan earnungan we þa bote motan æt gode geræcan gif hit sceal heonanforð godiende weorðan 
164.20.14: la hwæt we witan ful georne þæt to miclan bryce sceal micel bot nyde and to miclan bryne wæter unlytel gif man þæt fyr sceal to ahte acwencan 
164.20.15: and micel is nydþearf mana gehwilcum þæt he godes lage gyme heonanforð georne and godes gerihta mid rihte gelæste 
164.20.16: on hæþenum þeodum ne dear man forhealdan lytel ne micel þæs þe gelagod is to gedwolgoda weorðunge 
164.20.17: and we forhealdað æghwær godes gerihta ealles to gelome 
164.20.18: and ne dear man gewanian on hæþenum þeodum inne ne ute ænig þæra þinga þe gedwolgodan broht bið and to lacum betæht bið 
164.20.19: and we habbað godes hus inne and ute clæne berypte 
164.20.20: and godes þeowas syndan mæþe and munde gewelhwær bedælde 
164.20.21: and gedwolgoda þenan ne dear man misbeodan on ænige wisan mid hæþenum leodum swa swa man godes þeowum nu deð to wide þær cristene scoldan godes lage healdan and godes þeowas griðian 
164.20.22: ac soð is þæt ic secge 
164.20.23: þearf is þære bote 
164.20.24: forþam godes gerihta wanedan to lange innan þysse þeode on æghwylcan ænde 
164.20.25: and folclaga wyrsedan ealles to swyþe 
164.20.26: and halignessa syndan to griðlease wide 
164.20.27: and godes hus syndan to clæne berypte ealdra gerihta and innan bestrypte ælcra gerisena 
164.20.28: and wydewan syndan fornydde on unriht to ceorle and to mænege foryrmde and gehynede swyþe 
164.20.29: and earme men syndan sare beswicene and hreowlice besyrwde 
164.20.30: and ut of þysan earde wide gesealde swyþe unforworhte fremdum to gewealde 
164.20.31: and cradolcild geþeowede þurh wælhreowe unlaga for lytelre þyfþe wide gynd þas þeode 
164.20.32: and freoriht fornumene and þrælriht genyrwde and ælmæsriht gewanode 
164.20.33: and hrædest is to cweþenne godes laga laðe and lara forsawene 
164.20.34: and þæs we habbað ealle þurh godes yrre bysmor gelome gecnawe se þe cunne 
164.20.35: and se byrst wyrð gemæne þeh man swa ne wene eallre þysse þeode butan god beorge 
164.20.36: forþam hit is on us eallum swutol and gesene þæt we ær þysan oftor bræcan þonne we bettan 
164.20.37: and þy is þysse þeode fela onsæge 
164.20.38: ne dohte hit nu lange inne ne ute ac wæs here and hunger bryne and blodgyte on gewelhwylcan ende oft and gelome 
164.20.39: and us stalu and cwalu stric and steorfa orfcwealm and uncoþu hol and hete and rypera reaflac derede swyþe þearle 
164.20.40: and ungylda swyðe gedrehtan 
164.20.41: and us unwedera foroft weoldan unwæstma 
164.20.42: forþam on þysan earde wæs swa hit þincan mæg nu fela geara unrihta fela and tealte getryða æghwær mid mannum 
164.20.43: ne bearh nu foroft gesib gesibban þe ma þe fremdan 
164.20.44: ne fæder his bearne ne hwilum bearn his agenum fæder ne broþor oþrum 
164.20.45: ne ure ænig his lif fadode swa swa he scolde 
164.20.46: ne gehadode regollice ne læwede lahlice 
164.20.47: ac worhtan lust us to lage ealles to gelome 
164.20.48: and naþor ne heoldan ne lare ne lage godes ne manna swa swa we scoldan 
164.20.49: ne ænig wið oþerne getrywlice þohte swa rihte swa he scolde 
164.20.50: ac mæst ælc swicode and oþrum derede wordes and dæde 
164.20.51: and huru unrihtlice mæst ælc oþerne æftan heaweþ mid sceandlican onscytan do mare gif he mæge 
164.20.52: forþam her syn on lande ungetrywþa micle for gode and for worolde 
164.20.53: and eac her syn on earde on mistlice wisan hlafordswican manege 
164.20.54: and ealra mæst hlafordswice se bið on worolde þæt man his hlafordes saule beswice 
164.20.55: and ful micel hlafordswice eac bið on worolde þæt man his hlaford of life forræde oððon of lande lifiendne drife 
164.20.56: and ægþer is geworden on þysan earde 
164.20.57: eadweard man forrædde and syððan acwealde and æfter þam forbærnde 
164.20.58: and godsibbas and godbearn to fela man forspilde wide gynd þas þeode to eacan oðran ealles to manegan þe man unscyldige forfor ealles to wide 
164.20.59: and ealles to mænege halige stowa wide forwurdan þurh þæt þe man sume men ær þam gelogode swa man na ne scolde gif man on godes griðe mæþe witan wolde 
164.20.60: and cristenes folces to fela man gesealde ut of þysan earde nu ealle hwile 
164.20.61: and eal þæt is gode lað gelyfe se þe wille 
164.20.62: 
164.20.63: and scandlic is to specenne þæt geworden is to wide and egeslic is to witanne 
164.20.64: þæt oft doð to manege þe dreogað þa yrmþe þæt sceotað togædere and ane cwenan gemænum ceape bicgað gemæne and wið þa ane fylþe adreogað an æfter anum and ælc æfter oðrum hundum geliccast þe for fylþe ne scrifað 
164.20.65: and syððan wið weorðe syllað of lande feondum to gewealde godes gesceafte and his agenne ceap þe he deore gebohte 
164.20.66: eac we witan georne hwær seo yrmð gewearð þæt fæder gesealde bearn wið weorþe and bearn his modor and broþor sealde oþerne fremdum to gewealde 
164.20.67: and eal þæt syndan micle and egeslice dæda understande se þe wille 
164.20.68: and gyt hit is mare and eac mænigfealdre þæt dereð þysse þeode 
164.20.69: mænige synd forsworene and swyþe forlogene 
164.20.70: and wed synd tobrocene oft and gelome 
164.20.71: and þæt is gesyne on þysse þeode þæt us godes yrre hetelice onsit 
164.20.72: gecnewe se þe cunne 
164.20.73: and la hu mæg mare scamu þurh godes yrre mannum gelimpan þonne us deð gelome for agenum gewyrhtum 
164.20.74: ðeh þræla hwylc hlaforde æthleape and of cristendome to wicinge weorþe 
164.20.75: and hit æfter þam eft geweorþe þæt wæpngewrixl weorðe gemæne þegene and þræle 
164.20.76: gif þræl þæne þegen fullice afylle licge ægylde ealre his mægðe 
164.20.77: and gif se þegen þæne þræl þe he ær ahte fullice afylle gylde þegengylde 
164.20.78: ful earhlice laga and scandlice nydgyld þurh godes yrre us syn gemæne understande se þe cunne 
164.20.79: and fela ungelimpa gelimpð þysse þeode oft and gelome 
164.20.80: ne dohte hit nu lange inne ne ute ac wæs here and hete on gewelhwilcan ende oft and gelome 
164.20.81: and engle nu lange eal sigelease and to swyþe geyrigde þurh godes yrre 
164.20.82: and flotmen swa strange þurh godes þafunge 
164.20.83: þæt oft on gefeohte an feseð tyne and hwilum læs hwilum ma eal for urum synnum 
164.20.84: and oft tyne oððe twelfe ælc æfter oþrum scendað to bysmore þæs þegenes cwenan and hwilum his dohtor oððe nydmagan þær he onlocað 
164.20.85: þe læt hine sylfne rancne and ricne and genoh godne ær þæt gewurde 
164.20.86: and oft þræl þæne þegen þe ær wæs his hlaford cnyt swyþe fæste and wyrcð him to þræle þurh godes yrre 
164.20.87: wa la þære yrmðe and wa la þære woroldscame þe nu habbað engle eal þurh godes yrre 
164.20.88: oft twegen sæmæn oððe þry hwilum drifað þa drafe cristenra manna fram sæ to sæ ut þurh þas þeode gewelede togædere us eallum to woroldscame gif we on eornost ænige cuþon ariht understandan 
164.20.89: ac ealne þæne bysmor þe we oft þoliað we gyldað mid weorðscipe þam þe us scendað 
164.20.90: we him gyldað singallice and hy us hynað dæghwamlice 
164.20.91: hy hergiað and hy bærnað rypaþ and reafiað and to scipe lædað 
164.20.92: and la hwæt is ænig oðer on eallum þam gelimpum butan godes yrre ofer þas þeode swutol and gesæne 
164.20.93: nis eac nan wundor þeah us mislimpe forþam we witan ful georne þæt nu fela geara mænn na ne rohtan foroft hwæt hy worhtan wordes oððe dæde 
164.20.94: ac wearð þes þeodscipe swa hit þincan mæg swyþe forsyngod þurh mænigfealde synna and þurh fela misdæda 
164.20.95: þurh morðdæda and þurh mandæda 
164.20.96: þurh gitsunga and þurh gifernessa 
164.20.97: þurh stala and þurh strudunga 
164.20.98: þurh mannsylena and þurh hæþene unsida 
164.20.99: þurh swicdomas and þurh searacræftas 
164.20.100: þurh lahbrycas and þurh æswicas 
164.20.101: þurh mægræsas and þurh manslyhtas 
164.20.102: þurh hadbrycas and þurh æwbrycas 
164.20.103: þurh siblegeru and þurh mistlice forligru 
164.20.104: and eac syndan wide swa we ær cwædan þurh aðbricas and þurh wedbrycas and þurh mistlice leasunga forloren and forlogen ma þonne scolde 
164.20.105: and freolsbricas and fæstenbrycas wide geworhte oft and gelome 
164.20.106: and eac her syn on earde apostatan abroþene and cyrichatan hetole and leodhatan grimme ealles to manege 
164.20.107: and oferhogan wide godcundra rihtlaga and cristenra þeawa and hocorwyrde dysige æghwær on þeode 
164.20.108: oftost on þa þing þe godes bodan beodaþ and swyþost on þa þing þe æfre to godes lage gebyriað mid rihte 
164.20.109: and þy is nu geworden wide and side to ful yfelan gewunan þæt menn swyþor scamað nu for goddædan þonne for misdædan 
164.20.110: forþam to oft man mid hocere goddæda hyrweð and godfyrhte lehtreð ealles to swyþe 
164.20.111: and swyþost man tæleð and mid olle gegreteð ealles to gelome þa þe riht lufiað and godes ege habbað be ænigum dæle 
164.20.112: and þurh þæt þe man swa deð þæt man eal hyrweð þæt man scolde heregian and to forð laðet þæt man scolde lufian þurh þæt man gebringeð ealles to manege on yfelan geþance and on undæde swa þæt hy ne scamað na þeh hy syngian swyðe 
164.20.113: and wið god sylfne forwyrcan hy mid ealle 
164.20.114: ac for idelan onscytan hy scamað þæt hy betan heora misdæda swa swa bec tæcan 
164.20.115: gelice þam dwæsan þe for heora prytan lewe nellað beorgan ær hy na ne magan þeh hy eal willan 
164.20.116: her syndan þurh synleawa swa hit þincan mæg sare gelewede to manege on earde 
164.20.117: her syndan mannslagan and mægslagan 
164.20.118: and mæsserbanan and mynsterhatan 
164.20.119: and her syndan mansworan and morþorwyrhtan 
164.20.120: and her syndan myltestran and bearnmyrðran and fule forlegene horingas manege 
164.20.121: and her syndan wiccan and wælcyrian 
164.20.122: and her syndan ryperas and reaferas and woroldstruderas 
164.20.123: and hrædest is to cweþenne mana and misdæda ungerim ealra 
164.20.124: and þæs us ne scamað na 
164.20.125: ac us scamað swyþe þæt we bote aginnan swa swa bec tæcan 
164.20.126: and þæt is gesyne on þysse earman forsyngodan þeode 
164.20.127: eala micel magan manege gyt hertoeacan eaþe beþencan þæs þe an man ne mehte on hrædinge asmeagan hu earmlice hit gefaren is nu ealle hwile wide gynd þas þeode 
164.20.128: and smeage huru georne gehwa hine sylfne and þæs na ne latige ealles to lange 
164.20.129: ac la on godes naman utan don swa us neod is beorgan us sylfum swa we geornost magan þe læs we ætgædere ealle forweorðan 

164.20.130: an þeodwita wæs on brytta tidum gildas hatte 
164.20.131: se awrat be heora misdædum hu hy mid heora synnum swa oferlice swyþe god gegræmedan þæt he let æt nyhstan engla here heora eard gewinnan and brytta dugeþe fordon mid ealle 
164.20.132: and þæt wæs geworden þæs þe he sæde þurh ricra reaflac and þurh gitsunge wohgestreona 
164.20.133: ðurh leode unlaga and þurh wohdomas 
164.20.134: ðurh biscopa asolcennesse and þurh lyðre yrhðe godes bydela þe soþes geswugedan ealles to gelome and clumedan mid ceaflum þær hy scoldan clypian 
164.20.135: þurh fulne eac folces gælsan and þurh oferfylla and mænigfealde synna heora eard hy forworhtan and selfe hy forwurdan 

164.20.136: ac wutan don swa us þearf is warnian us be swilcan 
164.20.137: and soþ is þæt ic secge wyrsan dæda we witan mid englum þonne we mid bryttan ahwar gehyrdan 
164.20.138: and þy us is þearf micel þæt we us beþencan and wið god sylfne þingian georne 
164.20.139: and utan don swa us þearf is gebugan to rihte and be suman dæle unriht forlætan and betan swyþe georne þæt we ær bræcan 
164.20.140: and utan god lufian and godes lagum fylgean 
164.20.141: and gelæstan swyþe georne þæt þæt we behetan þa we fulluht underfengan oððon þa þe æt fulluhte ure forespecan wæran 
164.20.142: and utan word and weorc rihtlice fadian 
164.20.143: and ure ingeþanc clænsian georne 
164.20.144: and að and wed wærlice healdan 
164.20.145: and sume getrywða habban us betweonan butan uncræftan 
164.20.146: and utan gelome understandan þone miclan dom þe we ealle to sculon 
164.20.147: and beorgan us georne wið þone weallendan bryne hellewites 
164.20.148: and geearnian us þa mærþa and þa myrhða þe god hæfð gegearwod þam þe his willan on worolde gewyrcað 
164.20.149: god ure helpe amen 

