dominica in quadragessime 

310.28.1: men þa leofeste ic cyðe eow þæt ðreo þing beoð ærest on forewearde æghwilcum men neodbehefe to habbene 
310.28.2: an is ileafæ oþer is hiht þridde is soþ lufe 
310.28.3: on þam leafe is þæt he ilefe on godfæder ælmihtigne and on his sune and on þene halgan gaste and on ða untodæledlice þrynnesse and on þæt a þurhwunige on annesse 
310.28.4: þonne is þe hiht þæt he wislice hihte ða ecen mede 
310.28.5: þone is þeo soðe lufe þæt he beo ifylled mid þare godcunden lufe ongean his nyxtæn 
310.28.6: þæt is ælc cristene mon 
310.28.7: forþam ðe we beoð alle on þam fuluhte godes bearn ihalgode to þam þæt we beon gastlice ibrodræ on fulfremede soþe lufe æfter gode þi we sculen symle wuniæn on þare godcundæn lufe and ure nextæ þæt he symle on us þurhwunie 
310.28.8: forþam swa swa iohannes cwæð god is þeo soþe lufe and þe ðe wunæð on þare soðan lufe he wuneð on gode and god wunæð on him 

310.28.9: broðor min six þing beoð neodbihefe to habbenne þare halgan cristenlice eawfestnesse and alre mest on þine halgæ læncgtenfestenes 
310.28.10: an is andetnys oþer is reowsung þridde is wæcce feorþe is fæsten fyfte beoð bedu sixte is ælmesse 
310.28.11: ðeo andetnes is to donne bi alle þam synnum þe man æghwær þurhtihð oððe on þohte oððe on spece oððe on weorce 
310.28.12: witodlice æhtæ beoð heafodlæhtræs buton þare sume ne mæg nan mon imetodlice beon 
310.28.13: æræst is þæt forme gyfernes þæt is þare wombe fræcnes oþer is derneligere þridde is sleacmodnes and unrotnes feorþe is gytsung fifte is ydel wuldor sixte is æfest seofoðe yrre eahtoðe oferhyd þeo is cwen alre yfelæ 
310.28.14: þurh þa oferhyd of heofenum areas þeo wundorlice englæ gesceaft 
310.28.15: broðor mine þone ge to rihte andetnysse to eowre scrifte bicumeð þonne sceal he eow geornlice acsiæn mid hwylce gemete oððe mid hwylce intingum þeo synn þurhtogen wære þe he geandette þæt he ær fremode 
310.28.16: and æfter þare gemete þare dedæ he sceal þa reowsunge deman 
310.28.17: he sceal hine eac swa læren þæt he of þam þwyrlice ðance andetnysse do 
310.28.18: and he sceal hine maniæn þæt he of þam eahtæ heafodlæhtrum andetnysse do 
310.28.19: and þe sacerd him sceal synderlice ælcne heafodlæhtor nemniæn and swa of þam his andetnysse 
310.28.20: to þam þæt he habbe rihtre intinge to forgyfene 
310.28.21: forþam þe þeo andetnes þe hælæð and þeo andetnysse þe rihtwisæð and þeo andetnys sylþ forgyfenesse þam synnum 
310.28.22: æghwilc hiht forgifenesse stont on þam andetnysse 
310.28.23: ðeo andetnes is mildheortnysse weorc 
310.28.24: heo is hæl ðæs untrumen and heo is læcedom ure mægnæ mid reowsunge forþam þe we on ðare wisan ne magen beon ihælede buton we ure synnæ andettæn ða þe we þurhtugon 

310.28.25: be þare synne andetnesse salomon cwæð 
310.28.26: þe þe his scylde bihyd ne bið he na iriht 
310.28.27: þe þe heom soþlice andet and heom forlet he hæfð mildheordnesse bigeten 

310.28.28: broðor mine æfter þare andetnesse þeo reowsung is to underfonne 
310.28.29: be þare þe hælend on his godspelle cwæð doþ reowsunge forþam ðe heofene rice neahlæcð 
310.28.30: swa iohannes ðe fulluhtere cwæð weorcæð medemæ wæstmæs reowsungæ 
310.28.31: þæt is þe medeme wæstm reowsunge þæt mon þa forðwitenæ synnæn biwepæ and þa ylcæ eft ne fremmæ swa swa þæt godcunde writ cwæð 
310.28.32: ne ec þu na synnæ ofer synnæ 
310.28.33: ac drihten þurh ysaiam þone witegæ cwæð 
310.28.34: beoð aðwægene and þurhwuniæð clæne 
310.28.35: soþlice þe bið aþwogen and þurhwunæð clæne þe ðe ðare forðwitenæ synnæ bewæpð and he eft þa bewopenæ ne ðurhtihð 
310.28.36: ac þe bið iþwegen ant ne biþ clæne þe ðe biwepð þa ðurhtogene synne and þonne git ne forlæteþ ac æfter ðam tearum þa ylcæ þe he biweop he eft þurhtihð 
310.28.37: soþlice is to witænne þæt þæt biþ ðeo soþe reowsung þe ðurh wisnesse bið idon 
310.28.38: þeo soðe reowsung ne biþ on þare geare ryne iscryfen ac on þæs modes biternysse 
310.28.39: forþan ðe god ne sæcð na swa swyðe þare tide lenge ac he þencð hu mucel þeo lufe beo þare syferlicnesse on þare heortæn þæs reowsigendæn 
310.28.40: witodlice þeah hwa synful beo and arleæs gif he to reowsunge cyrræn wyle ne ortrowige he him ðæt he ne mage him forgifenesse bigitæn þurh godes mildheordnesse 
310.28.41: soþlice ða ðe on ðissere worulde reowsunge do þæt þam symle godes mildheortnesse hælpæð 
310.28.42: þam reowsigendum witodlice is þeo wæcce to biganne forþam ðan ðe heo to heofenum up ahæfð þæs reowsiendæn wæstmæs 
310.28.43: forþan us dafenæþ ðæt we waciæn symle swa swa ysayas þe witegæ cwæð 
310.28.44: media nocte surgebam 
310.28.45: to middere nihte ic wæs risende to andetnesse ofer þa domæs þinre rihtwisnesse 
310.28.46: be þare wæccen swylce þe hælend eac þare monnæ mod awæhte þe from deofles anwealde to alysen beoð þus cwæðende 
310.28.47: beatus ille seruus quem cum uenerit dominus 
310.28.48: eadige beoð þa þeowæs þone þe laford forð cymeð gif he heom wacende imet 
310.28.49: to soþan ic eow sæcge ofer alle his god he heom set 
310.28.50: and eft he cwæð ic lufige þa ðe me lufigæþ and þa ðe ær to me waciæþ heo imetæþ me 
310.28.51: forþy waciæþ on geornesse forþam ðe ge nyten hwanne drihten cumende bið on reowsunge oððe to middre nihte oððe on hancrede oððe on ærnemaregen þi læs þonne he cyme þæt he slepende eow ne imete 
310.28.52: and næs na þæt an þæt hæ þam apostolum sylfum þas lare bead 
310.28.53: þa weccan he eft cydde þus cwæðende þeah ic eow þa weccan beode allum ic heom beode 
310.28.54: to witanne nis þæt an þæt he wordum lærde ða wæccan ac eac swylce mid his agene bisne he getrymede 

310.28.55: swa swa þæt godspel cyþ þæt ðe hælend wære nihtenre on bedum wacende 
310.28.56: broðor mine forþi is allum geleaffulle monnum to wacigenne forþan þe ðeo estfulnes þare weccæn is ihiwcyðlicod alle monum 
310.28.57: forþam heo witen þæs þæt nis idellic ær to arisenne and ær lihte to wacigenne forþan ðe drihten behæt þone heofenlice beah þam wacigendum 
310.28.58: æfter ðissum weccæn þa festene beoð hihtlice to lufienne 

310.28.59: be þare lufe ysidorus cwæð 
310.28.60: þæt festen is swiðe god hit is heofenlic weorc and heofene rices duræ and hiwung þare towearden weorulde 
310.28.61: þæt festen þe þe hit rihtlice bigæð he biþ to gode iþeod and he biþ þissum middanearde afremdod and he bið gastlice ifremed 
310.28.62: þurh ðet festen beoð þa læhtræs astræhte and þæt flæsc bið ieadmet and þæs deofles costnung oferswiþ 
310.28.63: hieronimus cwæð þæt ðæt festen clænsæð þone lichame and midlæþ þa uncystæ and þa godcundæ mægnu on gebringæð 
310.28.64: augustinus cwæð þæt þæt festen openæþ þa heofenlice rynu and hit ut ascyfð þa yfele þohtæs and þa sawle onlihtæþ 
310.28.65: witodlice þa festene beoð stronge iscotu ongean þæs deofles costnunge 
310.28.66: swiðe raðe heo beoð oferswiðde þurh þa forhæfdnesse 
310.28.67: soþlice is to witenne þæt ðæt mycel fremede þæt ðet folcc on niniue þare burig fæste ðry dagæs 
310.28.68: þurh ðet heo earnodon þæt heo godes mildheortnysse bigeten and heoræ forgifenesse 
310.28.69: israele folc fæsten ær þaræ easterlicæn tide symbelnesse 
310.28.70: þurh ðet heo earnoden þa readan sæ mid drygum fotum þurhfaran and heoræ feond iseon besencte on ðare ylcæn sæ 
310.28.71: moyses feste on ðam westene 
310.28.72: þurh ðet he earnode iheræn þa heofenlice gerynu 
310.28.73: dauid þe kying æfter ðare ðurhtogenæn synnæ feste 
310.28.74: þurh ðæt he earnode þa ylca scylde gediglian swa he sylf cwæð 
310.28.75: ic geeadmette on festene mine sawlæ 
310.28.76: crist sylf fæste feowertig dagæ and feorwertig nihtæ 
310.28.77: þurh ðet he ofercom þone wiðerwinnæn and him sone englæs þenoden 
310.28.78: petrus feste 
310.28.79: þurh ðet he earnode þone engel iseon þe hine of carcere alysde 
310.28.80: iohannes þe godspellere feste 
310.28.81: þurh ðæt he earnode þa godcundan runo geheræn swa swa him þe engel bodode 
310.28.82: paulus feste 
310.28.83: þurh ðæt he earnode beon gehæled on ðare blindnesse and fulluhtes underfon 
310.28.84: hieronimus cwæð swa longe swa adam hine forhæfde þæt he ðæs applæs ne onburigde he wunode on neorcxnæwonges ifean 

310.28.85: sone swa he ðæs ofetes onbyrigde swa wæs he ut idrifen 
310.28.86: to witenne is witodlice þæt þæt festen is mid gode weorcum gode anfencge 
310.28.87: forþam þæt is ðet fulfremede festen ðeo mid ælmessen and bedum þone heofen þurhfærð and to þæs hyhstæn godes setle becymð 

310.28.88: æfter þam broðor mine beoð þa gebedu and redincgæ haligræ bocæ to biganne swa swa ysodorus cwæþ 

310.28.89: mid þam bedum ge beoð iclensode and mid þam redinge ge beoð itimbrode 
310.28.90: soþlice is to witenne þæt þæt syngallice gebedu mycel fremeð mid gode swa swa paulus þe apostol cwæð 
310.28.91: þæs rihtwisen bed mycel fremeð ætforen gode 
310.28.92: witodlice moyses hine bed and ahwyrfde fram godes yrre israele folce þa heo to ðam deofelgylde bedæn and god forlæten 
310.28.93: eac swilce helias hine bed þæt hit ne reignde ofer eorðan and he mid his bedum þone heofen bileac þreo gear and six monæþ 
310.28.94: and eft he bæd þæt þeo heofen sealde ræignæs and ðeo eorðæ hire wæstmæs 
310.28.95: ionas hine bed on þæs hwæles innoðe and he ðonen alysed wæs 
310.28.96: daniel hine bed on ðeræ leonum sceaþe and he earnode beon ihæled 

310.28.97: ezechiæs þe kyng hine bed on his untrumnesse and him ehte god fiftene gear to life 
310.28.98: witodlice swa hwa swa wule symle mid gode beon he sceal hine ilomlice biddan and redan 
310.28.99: forþam þonne we us biddæþ þonne spece we wið gode ant þonne we redæþ þonne specð god to us 
310.28.100: æt þam ytemestan broðor mine heræfter fyligæð þeo mongung be þare ælmessæn lofe 
310.28.101: augustinus cwæð þeo ælmesse is swiðe halig weorc 
310.28.102: heo geycð þa andweardan god and heo sylð synne forgifenesse 
310.28.103: and heo monigfealdæþ gearæ fyrstæs and heo liht þæs monnes mod 
310.28.104: and heo geondbrædaþ þa gemæru and heo alle þing clænsæð 
310.28.105: and heo alyseð þone mon from deaþe and from wite and heo geðeodaþ to þam englum and deoflæ from ascyfð 

310.28.106: and heo is unoferwinnendlic weal ymb þa sawlæ 
310.28.107: swa swa ieronimus cwæð 
310.28.108: þeo ælmesse geondfæræð þone heofen and heo cnyseð heofene rices duræ 
310.28.109: and heo awecð þone engel ongeancumende and heo cigæð god to fultume 
310.28.110: witodlice ðreo cyn beoð ælmessenæ 
310.28.111: an is lichamlic þæt is ðæt mon þam wædlig endan sylle to gode þæt he mage 
310.28.112: oþer is gastlic þæt is þæt mon forgife þam ðe wið hine agyltæð 
310.28.113: þridde is þæt mon þam gyltendan styrie and þa wædligendan on rihte brincge 
310.28.114: þas ðing us dafenæþ gefyllan mid þæs fultume þe mid fæder and mid sune and mid þam halge gaste leofæþ and rixæð þurh alræ woruldæ woruld a on ecnesse a buton ende amen 

