dominica prima in quinquagesima 

382.2.1: geherað nu men þa leofestan hu lucas se godspellere sægde be þisse andweardan tide ge eac be þære toweardan 
382.2.2: and hu drihten wolde cuman to þære stowe þe he on þrowian wolde 
382.2.3: þa mid þy þe hit nealæhte þære tide hælend genam his twelf þegnas sundor of þæm weorode and him to cwæþ 
382.2.4: nu we faraþ to gerusalem and þonne beoð gefylde ealle þa halgan gewreotu þe be mannes suna awritene wæron 
382.2.5: and he bið geseald hæþnum mannum þæt hie hine bysmrian 
382.2.6: hie hine bindað and swingaþ and spætliað on his onsyne 
382.2.7: and æfter þære swinglan hie hine ofsleað and þy þriddan dæge he of deaþe ariseþ 
382.2.8: hi þa þa cristes þegnas þeossa worda nan ongeotan ne mehton 
382.2.9: ac hie wæron him bediglede forþon þe hie wæron þa gyt mid worldgeþohtum bewrigene 
382.2.10: þa wæs geworden þæt hælend genealæhte gericho 
382.2.11: þa sæt þær sum blind þearfa be ðon wege and gehyrde myccle menigo him beforan feran 
382.2.12: þa ahsode he hwæt þæt wære 
382.2.13: hie him andsworedon and cwædon hit is hælend se nazarenisca 
382.2.14: he þa cleopode hluddre stefne and þus cwæþ 
382.2.15: miltsa me dauides sunu miltsa me 
382.2.16: þa foreferendan him budon þæt he swigade 
382.2.17: and swa hie him swyþor styrdon swa he hludor cleopode and þus cwæþ 
382.2.18: miltsa me dauides sunu miltsa me 
382.2.19: hælend þa gestod and hine het to him gelædon and mid þy þe he him genealæhte he him to cwæþ 
382.2.20: hwæt wilt þu þæt ic þe do 
382.2.21: se blinda him andswerede and cwæþ drihten þæt ic mæge geseon 
382.2.22: hælend him to cwæþ loca nu þin agen geleafa þe hæfþ gehæledne 
382.2.23: he þa sona instæpes geseh and þa sona wæs drihtne fylgende and hine herede and weorþode 
382.2.24: and eal þæt folc þe þis wundor geseah his noman myccledon 

382.2.25: hwæt we nu gehyrdon þis halige godspel beforan us rædan 
382.2.26: and þeh we hit sceolan eft ofer cweþan þæt we þe geornor witon þæt hit us to bysene belimpeþ eces lifes 
382.2.27: nu ær we gehyrdon þæt hælend his þegnum sæde his þrowunga and þa sar and ða bysmra þe he mid iudeum adreogan wolde 
382.2.28: forðon he þis dyde þæt he wolde þonne hie gesawon his ða heardan bendas þæt hie ne wæron on heora mode gedrefede 
382.2.29: and ðonne hie hine gesawon sweltendne þæt hie þonne wæron afrefrede 
382.2.30: he him gehet his æriste swa he þa mid soðe gefylde gelice swa he ær þa þrowunge dyde 
382.2.31: his þegnas wæron þa gyt flæsclices modes and næron mid gastes mægene getremede forþon hie ne mihton þa word ongeotan þæs heofonlican gerynes 
382.2.32: hwæþre he getrymede heora geleafan mid þon heofonlicon weorce þeah hie þæt word þæs heofonlican gerynes ne ongeaton 

382.2.33: nu we sceolan men þa leofestan ða wundor gecyrran on soþfæstnesse geleafan ures drihtnes hælendes cristes þa he þurh his þa mycclan miht worhte beforan manna eagum 
382.2.34: we nestan ær hwæt se blinda wæs nu we magon þonne ongytan hwæt þæt geryne tacnaþ 
382.2.35: eal þis mennisce cyn wæs on blindnesse seoððan þa ærestan men asceofene wæron of gefean neorxnawanges and þa beorhtnessa forleton þæs heofonlican leohtes and þisse worlde þeostro and ermða þrowodan 
382.2.36: drihten þa þurh his tocyme þysne middangeard onlyhte and eallum geleaffulum monnum heora gong gestaþelade to lifes wege þæt hie magon þurh þa lustfulnesse heora modes mid godum dædum geearnian leoht þæs ecan lifes 
382.2.37: halige gewreotu us tacniaþ þas world þurh þone monan forþon þonne he wexeþ he bið gelic þæm godum men þe ahopað to þæm ecean leohte 
382.2.38: and þonne se mona wanað þonne tacnað he ure deaþlicnesse and þisse worlde wanunge 
382.2.39: cwæþ se godspellere mid þy þe se hælend genealæhte gericho þæt leoht cyrde to þon blindan 
382.2.40: þæt tacnaþ þæt seo godcundnes onfeng ure tydran gecynde 
382.2.41: þa cyrde sona þæt heofonlice leoht to þyssum menniscan cynne þe se æresta man forlet 
382.2.42: and forðon god to us niþer astag þe he wolde þæt we wæron up ahafene to his godcundnesse 
382.2.43: rihtlic þæt wæs þæt se blinda be ðæm wege sæte wædliende forþon þe drihten sylfa cwæþ 
382.2.44: ic eom weg soðfæstnesse and se þe ne can þa beorhtnesse þæs ecan leohtes se bið blind 
382.2.45: and se leofað and gelyfeþ se þe siteþ be þæm wege wædliende and þonne bideþ þæs ecan leohtes and no ne geblinneþ 
382.2.46: se þonne ne ongyteþ þa þeostra his agenra synna wite he þæt he bið wana þæs ecan leohtes buton he gebete þæt he ær forgiten hæfde 
382.2.47: cleopian we nu in eglum mode and inneweardre heortan swa se blinda dyde and cweþan miltsa me dauides sunu miltsa me 

382.2.48: smeagean we nu and þencan hwæt þæt tacnode þæt seo menigo styrde þæm blindan þæt he cleopode 
382.2.49: ic þe secge hwæt seo menego tacnode þa flæsclican willan and þa ungeretlican uncysta 
382.2.50: þa cumaþ oft þurh deofles sceonessa ær to manna heortan ær drihtnes weorc þær wunian mote 
382.2.51: and hie beoþ on heora mode mid mislicum geþohtum onstyrede þæt seo stemn þare heortan bið swiþe gedrefed on þæm gebede 

382.2.52: gehyran we nu forhwon se blinda leoht onfeng and hwæt he dyde þa hine seo menego þreade þæt he swigode 
382.2.53: he ma cegde and geornor bæd þæt hælend him miltsade 
382.2.54: þæt is þonne þæt we sceolan beon gelærede mid þysse bysene þonne we beoþ mid mycclum hungre yfelra geþohta abisgode 
382.2.55: þonne sceolan we geornlice biddan þæt he us gescylde wiþ þa þusendlican cræftas deofles costunga 
382.2.56: cwæþ se godspellere hælend ferde þær forþ and þa gehyrde þone blindan cleopian 
382.2.57: and he sona gestod and þæt wundor worhte þæt he þone blindan onlyhte 
382.2.58: gehyraþ we nu þæt seo mennisce gecynd biþ a færende and seo godcunde meht a staþolfæstlice stondeþ 
382.2.59: hwæt hæfde seo godcunde þurh þa menniscan nemne buton þæt heo mihte beon acenned and wacian and arisan and faran of stowe to oþerre 
382.2.60: þonne marðon þære godcundnesse nænig onwendnesse on carcerne wæs of þære menniscan gecynde nalas of þære godcundan miht 
382.2.61: he bið a wesende and æghwær andweard and ælce stowe he gefylþ and ufan oferwryhþ and a biþ ece 
382.2.62: þæt us tacnaþ þæt he þurh þa menniscan gecynd ure stefne blindnesse gehyreþ 
382.2.63: þonne we ure synna ondettaþ and us forgifnessa biddaþ þonne bið he sona us efenþrowiende and hraþe miltsiende and forgifende ura synna 
382.2.64: eac is to geþencenne hwæt drihten spræc þa se blinda to him com 
382.2.65: he cwæþ hwæt wilt þu þæt ic þe do 
382.2.66: næs þæt na þæt he nyste hwæt se blinda wolde se ealle þing wat and him leoht forgeaf 
382.2.67: ah drihten wile þæt hine mon bidde se þe ær geteod hæfde þæt he þon biddendan ece lif forgeafe 
382.2.68: gelimplice he us lærde and monade hu we us gebiddan sceoldan and hwæþere cwæþ 
382.2.69: eower fæder se on heofenum is wat hwæs eow þearf biþ ær ge hine o biddan 
382.2.70: we magan ongytan þæt he forþon us gesette þæt we hine biddan sceoldan 
382.2.71: þy we sceolan þonne eac in þa tid þæs gebedes ure heortan geclænsian from oþrum geþohtum 
382.2.72: gehyran we eac þæt se blinda ne bæd goldes ne seolfres ne worldglenga ah bæd his eagena leohtes 
382.2.73: hwæt we witon þonne se mon bið blind þeah he mycel age and feala fægeres þæt him bið mycel daru gif he hit geseon ne mæg 

382.2.74: men þa leofestan onhyrgean we þone blindan þe on lichoman wæs gehæled ge eac on mode 
382.2.75: ne biddan we urne drihten þyses lænan welan ne þyssa eorþlicra geofa þe hrædlice from monnum gewitaþ 
382.2.76: ac biddon we drihten þæs leohtes þe næfre ne geendað 
382.2.77: þis leoht we habbaþ wið nytenu gemæne 
382.2.78: ac þæt leoht we sceolan secan þæt we motan habban mid englum gemæne in þæm gastlicum þrymmum 
382.2.79: þæt leoht on nanre tide ne ablinneþ 
382.2.80: oþon leohte is fulfremednesse weg þe we on feran sceolan þæt is se rihta geleafa 
382.2.81: swiþe eaþe þæt mæg beon þæt sume men þencan oþþe cweþan hu mæg ic secan þæt gastlice leoht þe ic geseon ne mæg 
382.2.82: oþþe hwanan sceal me cuþ beon þæt ic mid lichomlicum eagum geseon ne mæg 
382.2.83: þæm men mæg beon swiþe raþe geandweard 
382.2.84: hwæt gelyfeþ se lichoma butan þurh þa sawle 
382.2.85: geþencean þa men þæt hie heora sylfra sawla geseon ne magon 
382.2.86: ac eal swa hwæt swa se gesenelica lichama deþ oþþe wyrceþ eal þæt deþ seo ungesynelice sawl þurh þone lichoman 
382.2.87: and þonne seo sawl hie gedæleþ wiþ þone lichoman hwylc bið he þonne buton swylce stan oþþe treow 
382.2.88: ne he hine na ne onstyreþ syþþan seo ungesynelice sawl him of biþ 
382.2.89: ac sona he molsnaþ and wyrþ to þære ilcan eorþan þe he ær of gesceapen wæs 
382.2.90: oþþæt drihten cymeþ on domesdæg and hateþ þa eorþan eft agifan þæt heo ær onfeng 
382.2.91: and bið þonne undeaþlic þeah he ær deaþlic wære þa heo hine onfeng and sceal þeah beon gelic his geearnungum 

382.2.92: gehyron we nu men þa leofestan hwæt awriten is on godes bocum þæt se mon se þe god onginneþ and þonne ablinneþ ne biþ he gode leof on þæm nehstan dæge 
382.2.93: ac se þe god onginneþ and on þon þurhwunaþ oþ ende his lifes se bið hal geworden 
382.2.94: forþon we habbaþ nedþearfe þæt we ongyton þa blindnesse ure ælþeodignesse 
382.2.95: we send on þisse worlde ælþeodignesse 
382.2.96: we synd on þisse worlde ælþeodige and swa wæron siþþon se æresta ealdor þisses menniscan cynnes godes bebodu abræc 
382.2.97: and forþon gylte we wæron on þysne wræcsiþ sende 
382.2.98: and nu eft sceolon oþerne eþel secan swa wite swa wuldor swe we nu geearnian willaþ 
382.2.99: gif we willaþ nu on drihten gelyfan and hine ongytan þonne beo we sittende be þæm wege swa se blinda dyde 
382.2.100: þæt is þonne þæt we sceolon þone geleafan and þæt ondgit mid godum dædum gefyllan 
382.2.101: þonne beo we urum hælende fylgende swa se blinda wæs syþþan he geseon mihte 
382.2.102: her us cyþ þæt se godspellere sæde hu drihten cwæþ to petre þa he bæd þæt he moste faran and his fæder bebyrgean 
382.2.103: hælend him þa andswarede and cwæþ þu scealt fylgean me and lætan þa deadan bergean heora deade 
382.2.104: on þon he us bysene onstealde þæt nænig mon ne sceal lufian ne ne geman his gesibbes gif he hine ær oft agælde godes þeowdomes 

382.2.105: geþencean we eac þæt drihten his englas gesceop and heofen and eorþan sæ and ealle þa gesceafta þe on þæm syndon 
382.2.106: ealle stowa he gefylleþ and ymbfehþ and neoþan underwreþeþ and æghwær he biþ andweard 
382.2.107: hwæþere he hine to þon geeaþmedde for ure nedþearfe þæt he astah on medmycelne innoð þære a clænan fæmnan and he onfeng þa ilcan gecynde for urum lufon þe he ær gesceop 
382.2.108: and þa nolde he him geceosan welige yldran ac þa þe hæfdon lytle worldspeda 
382.2.109: ne hie næfdan for him lamb to syllenne ah twegen culfran briddas him genihtsumedan and twegen turturan gemæccan 
382.2.110: and hwæþere hie wæron of dauides cynnes strynde þæs rihtcynecynnes 

382.2.111: nu we gehyrað þæt drihten forseah þone welan þisse worlde 
382.2.112: and he eft æfter fæce æt þæm unlædum iudeum manig bysmor geþrowade 
382.2.113: hie hine swungon and bundon and spætledon on his onsyne 
382.2.114: and mid bradre hand slogan and mid heora fystum beotan 
382.2.115: and þa wundan beag of þornum and him setton on heafod for cynehelme and hine þa on rode ahengon 
382.2.116: eal þis he þrowode for ure lufan and hælo þy he wolde þæt we þæt heofenlice rice onfengon þæt þa ærestan men forworhtan þurh heora gifernesse and oferhygde 
382.2.117: hwæt wille we on domesdæg forþ beran þæs we for urum drihtne arefnedon nu he swa mycel for ure lufan geþrowode 
382.2.118: monige men syndon þe cweþaþ þæt hie on god gelyfon and hine lufian 
382.2.119: and þonne hweþere nellaþ ablinnan from heora unrihtum gestreonum and gitsunga 
382.2.120: ah hie beoð up ahafene on oforhygde and eac beoþ onbærnde mid þære biteran æfeste ge eac beoþ besmitene mid þæm unclænan firenluste 

382.2.121: men þa leofestan þa men þe þyssum uncystum fylgað ne healdaþ hie drihtnes bebodu ne his bysenum ne fylgeað 
382.2.122: ac hie swiþor fylgaþ deofles larum and his sceonessum 
382.2.123: symle he hie getyhþ to eallum uncystum and to þære lufan þisse worlde mid his leascræftum 
382.2.124: and se þe him þonne ne wile wiþstondan he him æt his ende grim geweorþeþ and hine gelædeþ on ece forwyrd 

382.2.125: gemunon we nu ure dæghwamlican synna þe we wið godes willan geworht habbaþ þæt we mid eallum mægene hie beton 
382.2.126: mid fæstenum and mid gebedum and mid ælmesweorcum and mid soþre hreowe 
382.2.127: þæt bið seo soþe hreow þæt mon þa geworhtan synna andette and georne bete 

382.2.128: wepan we nu and cweþan and geþencan hu drihten cwæð 
382.2.129: eadige beoþ þa þe nu wepað forþon þe hi beoþ eft afrefrede 
382.2.130: hwæt we nu gehyraþ þæt we magon mid þære soðan hreowe ece blisse geearnian 
382.2.131: and eft he cwæþ wa eow þe nu hlihaþ forþon ge eft wepað on ecnesse 
382.2.132: þæt is þæt unasecgenlice wræc and þæt ungeendode wite þæt þon unlædon þær geteohhod biþ 
382.2.133: him wære betere þæt he næfre geboren nære 
382.2.134: forþon we sceolan beon gemyndige godes beboda and ure sawle þearfe þa hwile þe we motan 
382.2.135: and biddan we georne urne drihten þæt he us generige from þon ecan cwealme and us gelæde on þone gefean his wuldres 
382.2.136: þær is ece blis and þæt ungeendode rice 
382.2.137: nis þær ænig sar gemeted ne adl ne ece ne nænig unrotnes 
382.2.138: nis þær ege ne geflit ne yrre ne nænig wiþerweardnes 
382.2.139: ac þær is gefea and blis and fægernes 
382.2.140: and se ham is gefylled mid heofonlicum gastum 
382.2.141: mid englum and heahenglum mid heahfæderum and apostolum and mid þy unarimedan weorode haligra martyra 
382.2.142: þa ealle motan wunian mid drihtne in eallra worlda world amen 

