382.1.1: gecynd onwrigen and seo syn adilegod 
382.1.2: ond wæs se dom oncyrred euan ungesælignesse þæt hire wæs to gecweden þæt heo cende on sare and on unrotnesse þa hire bearn 
382.1.3: maria cende þonne drihten on blisse eua cende þurh firenlust 
382.1.4: maria cende þone mildheortan and þone unsceþþendan crist on hire innoþe 
382.1.5: eua bær tearas on hire innoþe maria brohte þurh heo þone ecean gefean eallum middangearde 
382.1.6: eua cende hire bearn on sare forþon þe heo on synnum geeacnod wæs 
382.1.7: se halga gast seow þæt clæne sæd on þone unbesmitenan innoþ 
382.1.8: forþon heo fæmne cende forðon heo wæs fæmne geeacnod 
382.1.9: ægþer wæs wundor ge þæt heo butan gebrosnunga wæs geeacnod and on þæm cnihtgebeorþre heo a clæne þurhwunode 
382.1.10: gabriel wæs þissa brydþinga ærendwreca 
382.1.11: hwæt cwæþ he to hire oþþe hwæt gehyrde heo þær he cwæþ 
382.1.12: wes þu hal maria geofena full drihten is mid þe 
382.1.13: and from þisse halettunge heo wæs geeacnod forþon þe he hire þa ecean hælo on his tungon brohte 
382.1.14: deofol þonne þurh þa attorberendan næddran mid hire þære yfelan sceonesse and facne beswac þone ærestan wifmon 
382.1.15: forþon wæs se engel sprecende to ures drihtnes meder and þus cwæþ wes þu hal geofena ful drihten is mid þe 
382.1.16: seo geofu wæs broht for þære synne þæs ærestan wifes 
382.1.17: heo wæs ful cweden næs æmetugu forðon þe heo wæs mid gife gefylled and seo synn wæs adilegod 
382.1.18: gehyron we nu to hwylcum gemete seo arwyrþe fæmne and seo halige on hire cantice gefeonde and blissigende sang and þus cwæþ 
382.1.19: þa hingrigendan he gefylleþ mid godum and þa welegan he forlæteþ on idelnesse 
382.1.20: he cwæþ se engel to hire wes þu hal maria geofena ful drihten is mid þe on þinre heortan and on þinum innoþe and eac on þinum fultome 
382.1.21: ac blissa þu fæmne forðon þe crist of heofona heanessum and of þæm engelicum þrymmum on þinne innoþ astigeþ 
382.1.22: and he hine to þon geeaþmedeþ þæt he of his þæm fæderlican sceate þe him to meder þy þe he hine onfehþ ne beluceþ he hine no 
382.1.23: ac se geleafa sceal beon fram eorþan up to heofonum areaht 
382.1.24: hwæt we nu gehyrdon þæt se heofonlica cyning ineode on þone medmycclan innoþ þære a clænan fæmnan 
382.1.25: þæt wæs þæt templ þære geþungennesse and ealre clænnesse 
382.1.26: he cwæþ se engel to hire wes þu gebletsod betuh eall wifa cynn forþon se wæstm þines innoþes is gebletsad 
382.1.27: on þæs engles wordum wæs gehyred þæt þurh hire beorþor sceolde beon gehæled eall wifa cynn and wera 
382.1.28: seo æreste modor þyses menniscan cynnes wræcwite middangearde brohte þa heo godes bebodu abræc and on þis wræcwite aworpen wæs 
382.1.29: heo hæfde hire sylfre geworht þæt mæste wite and eallum hire cynne 
382.1.30: ge þæt wite wæs to þæs strang þæt æghwylc man sceolde mid sare on þas world cuman and her on sorhgum beon and mid sare of gewitan 
382.1.31: ond nu þeos halige fæmne sancta maria brohte eallum geleaffullum þæs bletsunga and ece hælo 
382.1.32: lufian hie nu forþon eall wifa cynn and wera and hie weorðian wordum and dædum 
382.1.33: forþon þe heo mycel bewreah 
382.1.34: heo onfeng on hire medmycclan bosm godfæder sunu þone ne magon befon heofon and eorþe 
382.1.35: lufian we urne sceppend and hine herian æfter urum gemete ealle mægene swa we gehyran magon þæt seo halige fæmne dyde seo hine lufode mid inneweardre heortan and bliþe mode 
382.1.36: heo sang on þæm cantice and þus cwæþ 
382.1.37: min saul mycclaþ drihten and min gast wynsumaþ on god minum hælende forðon he sceawode þa eaþmodnesse his þeowene 
382.1.38: of þon me eadige cwædon ealle cneorisna forþon he me mycel dyde se þe mihtig is and his noma halig 
382.1.39: ond his mildheortnes is mycel on israhelum and on eallum monna cynne þe him hine ondrædað 
382.1.40: drihten com on middangeard mid israhela cynne and him eces lifes bysene onstealde and hie to heofona rice laþode þurh his wundorgeweorc and þurh þa godspellican lare 
382.1.41: ond hie nu his lare forhogodan and him æfest to genaman and hine on rode ahengon 
382.1.42: and he þurh his þrowunga þone ealdan gedwolan oforswiþde and deofles rice geneþerode on þyssum middangearde 
382.1.43: and þær wæs euan wop ute betyned þurh þære a clænan fæmnan þæs is to tacne þæt heo maria æfter þæs engles bletsunga and halettunga lange smeade and swigende ðohte hwæt seo halettung wære 
382.1.44: se heofonlica ærendwreca hire þa cyþde and þus cwæþ 
382.1.45: ne ondræd þu þe maria þu þe gemetest gife beforan gode 
382.1.46: ðu cennest sunu þone þu nemnest hælend 
382.1.47: mid þy þe heo gehyrde þone fruman ðæs godcundan tuddres þa cwæþ heo þus 
382.1.48: hu mæg þis þus geweorþan forþon þe ic nænigne wer ne ongeat 
382.1.49: þa cwæþ se engel to hire se halga gast cymeþ ufon on þe and þæs hehstan mægen þe embseleþ þæt bið halig godes suna genemned 
382.1.50: eft he cwæþ openige nu þin se fægresta fæþm and se clæna and sy þæt geteld aþened þines innoðes and seo onblawnes þære heofonlican onfæþmnesse sy gewindwod on þe 
382.1.51: ond seo gecyndelice hætu þurh þæt mægen þæs halgan gastes seo gestilleþ on þe and sy þin þæt fæþmlice hrif mid eallum fægernessum gefrætwod 
382.1.52: seo readnes þære rosan lixeþ on þe and seo hwitnes þære lilian scineþ on þe and mid eallum missenlicum afeddum blostmum sy se cristes brydbur gefrætwod 
382.1.53: se engel þa eft cwæþ andswara þu fæmne to hwon yldestu middangeard to onlyhtenne and drihtnes engel bideþ þinre geþafunga 
382.1.54: hwæt þu nu gehyrdest hu hit beon mæg þæt se halga gast cumeþ ufan on þe and þæs hehstan mægen þe ymbscineþ and þu cennest cyning ealra clænnessa and þinne mægþhad no ne gewemmest 
382.1.55: iu geara heofonrices duru þe ic wæs þurh hider onsended belocen standeþ þurh þa ærestan men 
382.1.56: nu heo sceal þonne þurh þe ontened beon 
382.1.57: eala þu eadige maria eall þeos gehæftworld bideþ þinre geþafunga 
382.1.58: forþon þe god þe hafaþ to gisle her on middangearde geseted and adames gylt þurh þe sceal beon geþingod 
382.1.59: and þæm þe geara abolgen wæs for manna synnum þæt he þone halgan ham beleac þurh þe sceal beon se ingang eft geopenod 
382.1.60: and þu gehelpest þysses menniscan cynnes forþon se heofonlica cyning gearwaþ þinne innoð his suna to brydbure and on þæm brydlocan mycelne gefean 
382.1.61: and he forgifeþ eall swa hwæt swa þes middangeard ær wiþ hine æbyligða geworhte 
382.1.62: eala men þa leofestan mycel wæs þes ærendwreca and mycel ærende brohte he 
382.1.63: forþon his nama wæs gereht godes strengo 
382.1.64: wel þæt wæs gecweden forþon þe se hæfde mægen ofer ealle gesceafta þe he towearde sægde and bodode 
382.1.65: and his rices ongin ne his mihte ne his mægenþrymmes næfre gewonad ne weorðeþ ac he bið aa ece 
382.1.66: þonne cyþeþ se godspellere þæt seo eadige fæmne sancta maria forhtode and bifigendre stefne eaðmodlice andswarode and þus cwæþ 
382.1.67: ic eom drihtnes þeowen geweorþe me æfter þinum wordum 
382.1.68: eala hwæt þær wæs fæger eaðmodnes gemeted on þære a clænan fæmnan 
382.1.69: se engel hire sægde þæt heo sceolde modor beon hire scyppendes and heo hie sylfe to ðeowene genemde 
382.1.70: and he þa se heofonlica ærendwreca eft ham cerde on ða uplican ricu þonon þe he ær sended wæs 
382.1.71: he þa drihten on þære fæmnan brydbure and on þæm gerisnlican hehsetle onfeng lichoman gegyrelan to his godcundnesse 
382.1.72: þa wæs gesended þæt goldhord þæs mægenþrymmes on þone bend þæs clænan innoðes 
382.1.73: and he þa æfter nigan monða fæce forð eode swa se witga be þon cyþde and þus cwæþ 
382.1.74: drihten asette on sunnan his hus and of þæm ut eode swa swa brydguma of his brydbure 
382.1.75: þæt wæs þonne þæt se wuldorcyning on middangeard cwom forþ of þæm innoþe þære a clænan fæmnan 
382.1.76: and þa swa se hyhtenda gigant swa drihten on middangearde bliðe wunode oþþæt he becom to þæm heahsetle þære rode 
382.1.77: on þæm upstige eall ure lif he getremede 
382.1.78: he sealde his þone readan gim þæt wæs his þæt halige blod mid þon he us gedyde dælnimende þæs heofonlican rices 
382.1.79: ond þæt geweorþeþ on domesdæge þæt he cymeþ to demenne cwicum and deadum 
382.1.80: þonne forhtiaþ ealle gesceafta ge heofonware ge eorþware 
382.1.81: gifeon we þonne on þone gemanan godes and manna and on þone gemanan þæs brydguman and þære bryde þæt is crist and seo halige cyrice 
382.1.82: arweorþian we crist on binne asetene forþon þe þurh þa eaðmodnesse feowerfealdlice mid geleaffullum he gefylde þysne middangeard 
382.1.83: weorþian we eac þa claþas his hades of þæm wæs ure gecynd geedneowod 
382.1.84: weorþian we sancta marian forþon þe heo is us to herianne and to eadgienne forþon þe heo engla þreatas eadige bodedon 
382.1.85: swa is to lyfenne þæt englas hie georne beheoldan of þæm dæge þe hie wiston þæt heo seo eadige maria geeacnod wæs of þæm halgan gaste 
382.1.86: on hire wæs gefylled þætte on cantica canticorum wæs gesungen and þus gecweden 
382.1.87: salomones reste wæs mid weardum ymbseted þæt wæs mid syxtigum werum þæm strengestum þe on israhelum wæron 
382.1.88: and anra gehwylc hæfde sweord ofer his hype for nihtlicum ege 
382.1.89: eno nu hwæt wæs seo salomones ræste elles buton se halga innoð þære a clænan 
382.1.90: þone innoþ geceas and gesohte se gesibsuma cyning ure drihten hælend crist 
382.1.91: ac hwæt mænde þæt syxtig wera strongera þe þær stondende wæron ymb þa reste for nihtlicum ege 
382.1.92: þæt wæs þonne þæt seo halige fæmne wæs ymbseald mid þon heofonlican campweorode engla þreatas to healdenne 
382.1.93: forþon þe hie wiston þæt on hire eardode se heofonlica cyning 
382.1.94: swa þonne þa heofonlican englas sceldað and healdað ealle halige sawla on þære se gesibsuma cyning eardað 
382.1.95: on þissum dæge astag þæt heofonlice goldhord on þysne ymbhwyrft fram þæm heahsetle ure gescyppendes 
382.1.96: þæt wæs crist þæs lifgendan godes sunu se com to wlitignesse and to weorþunge his bryde þæt syndon þonne ealle halige 
382.1.97: forðon lufian we urne drihten mid eallum urum life and ofer ealle oþru þing forðon þe he hine sylfne to þon geeaþmedde for his ðære mycclan mildheortnesse þæt he us gesohte on þas ælþeodignesse and us sealde halwendne geþoht and heofonlice bebodu 
382.1.98: forþon we sceolan eall ure lif on eaþmodnesse healdan æfter þære bysne þære halgan godes cyningan forþon heo ongeat þæt se lifigenda godes sunu hie hæfde gesoht 
382.1.99: þa wæs heo on eallum þingum þe eaþmoddre swa heo on þæm wordum cyðde þa heo drihten herede and þus cwæþ 
382.1.100: gemycclige min saul drihten 
382.1.101: ne herede heo hine no mid wordum anum ac mid ealre heortan 
382.1.102: lufian we hine nu and his noman mycclian næs no on gesundum þingum anum ac eac swylce on wiðerweardum þingum þonne ne læteþ he us no costian ofer gemet 
382.1.103: gif we þurh eaþmodnesse eall aræfnaþ þonne biþ drihten ure se trumesta staþol and se selosta scyld wið eallum deofles costnungum 
382.1.104: heo cwæþ ic eom mines drihtnes þeowen geweorþe me æfter þinum wordum 
382.1.105: þæt wæs anrædlicu eaþmodnes þæt heo sylf hie þeowen nemde and hire cyðde se engel þæt heo wæs gecoren to meder hire scyppende 
382.1.106: and he hire cyþde þæt heo wæs seo eadgeste ofer eall wifa cynn 
382.1.107: wel þæt geras þæt heo wære eaðmod þa heo þone eaþmodan cyning bær and ðone mildheortan se be him sylfum cwæþ to his þegnum 
382.1.108: leorniað æt me forðon þe ic eom mildheort and eaþmod 
382.1.109: wel þæt eac gedafenaþ þæt he to eorþan astige þurh þa clænan leomu þære halgan fæmnan þæt we þe gearor wiston þæt he is ordfruma and lareow ealre clænnesse 
382.1.110: and we þæs gelefað and geare witon þæt swa hwylc man swa mildheortnesse nafað ne biþ þær cristes eardung ne his wunung on þære heortan 

382.1.111: nu þonne men þa leofestan gelyfan we on urne drihten and hine lufian and his bebodu healdan þonne bið on us gefylled þæt he sylfa cwæþ 
382.1.112: eadige beoþ þa clænan heortan forþon þe hie god geseoð 
382.1.113: on þære gesihðe wesað ealle geleaffulle and his blisse ne bið nænig ende 
382.1.114: ah hie a motan mid him gefeon þær leofað and rixað a buton ende on ecnesse amen 

