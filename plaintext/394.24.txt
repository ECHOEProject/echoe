394.24.1: men ða leofestan us gedafenaþ ærest þæt we gemunen and gereccen be gode ælmihtigum þe geworhte heofonas and eorðan and ealle gesceafta 
394.24.2: þone we sculon gelyfan þrynlicne on hadum and anlicne on spede 
394.24.3: oðer is soðlice se had ælmihtiges fæder oðer is ælmihtiges suna oðer ys ælmihtiges haliges gastes and þeahhwæðere we sceolon andettan anne god on mægenþrymme and on mihte and on godcundnesse 
394.24.4: forþam se fæder ys ece god and se sunu is ece god and se haliga gast ys ece god 
394.24.5: ealle þry se fæder and se sunu and se haliga gast wæron æfre efenece and æfre beoð 
394.24.6: and hie þry an god syndon fram þam þurh þæne and on þam syndon geworhte ealle þa þinc þe gesewene syndon and ealle þa þe ungesewene syndon 
394.24.7: þa ne mæg nan eorþlic man ealle asecgan 
394.24.8: ærest on frymþe he geworhte heofonas and eorðan and sæ and ealle þa þinc þe on him syndon and ealle þa englas þe on heofonum syndon and ealle þa ðe of englum to deoflum forsceapene wurdon 
394.24.9: ealle he hie of him sylfum mid his oroðe ut ableow and þone þe he foremærostne hæfde ofer ealle þa oðre englas þe lucifer wæs haten þæt ys on ure geþeode leohtberend gereht 
394.24.10: ac he eft þa he hine sylfne his scyppende gelicne don wolde and him þrymsetl on norðdæle heofona rices getimbrian wolde of ðam he ricene afeoll 
394.24.11: and ealle þa ðe æt ðam ræde mid him wæron and him æfter besawon ealle hie wurdon of englum to deoflum forsceapene and on helle bescofene 
394.24.12: þær hie on ecnesse witu þoliað forðam þe hie forhogedon hira scyppend ælmihtigne god 
394.24.13: syððan he geworhte of eorðan lame þone ærestan man þe æfre wæs þone he be naman adam nemde and him on bebleow liflicne gast 
394.24.14: and him ealle eorðan gesceafta on geweald sealde and sæs fixas þæt hie him hyrsumian sceoldon 
394.24.15: and he him eallum naman gesceop ægðer ge nytenum ge fugelum ge fixum and hie ealle gyt be ðam naman fram eallum mannum synt genemnede ðe him adam æt frymðe gesceop 
394.24.16: and dryhten ælmihtig of adames wynstran sidan genam þæt ribb þe he þæt wif of geworhte þe eua hatte 
394.24.17: of ðam twam þurh godes mihte is ealles middangeardes folc fram cumen 
394.24.18: and him god forgeaf þæt hie ealles geweald agan moston þe on eorðan wære butan anes treowes bleda þe is genemned lifes treow 
394.24.19: þæt treow ys onmiddan neorxnawange 
394.24.20: be ðam treowe crist sylf forewarnode ægðer ge adam ge euan and him sæde bam þæt swa hwylcum dæge swa hie ðæs treowes bleda æton hie sceoldon forweorðan and hie eac swa dydon 
394.24.21: ac ða se deofol geseah and wiste þæt him god swa mycel forgifen hæfde and he sylf beswicen wæs and þa þe mid him of heofonum gefeollon þa ðohte he to beswicanne hie eallswa he sylf beswicen wæs 
394.24.22: gehweorrfde hine sylfne þa on anre nædran hiwe and hie butu beswac and forlærde 
394.24.23: sæde him þæt swa hwylcum dæge swa hie þæs treowes bleda æton þæt hie wæron syððan þam gelice þe hie geworhte 
394.24.24: ac hit him wearð biterlice forgolden on hyra life ge eac æfter ægðer ge him ge eallum mancynne þe him fram cwom oð ures dryhtnes tocyme 
394.24.25: nigon hund wintra and þritig wintra adam lifde on þysse worulde on geswince and on yrmþe and syððan to helle for and þær grimme witu þolode fif þusend wintra and eahta and xx wintra 
394.24.26: men þa leofestan us is nu forþy mycel nydþearf nu we þus þurh godes mihte ealle ætgædere syndon þæt we gecyrren of yfele to gode and gehyren mid eallum eaðmettum godcunde lara and þam georne fylgen 
394.24.27: and us æt gode and æt eallum his halgum mihta bidden þy læs us deoflo æfter urum forðsiðe ongean wurpon þæt we oft ætgædere ealle wæron and us beforan halige lara gehyrdon and we na ðe beteran næron ac þe mættran 
394.24.28: ac utan us wendan men þa leofestan to beterum þingum and forlætan eallo yfolo þing and don god swa forð swa we fyrmest magon and to gode and to eallum his halegum þæs georne earnian 
394.24.29: us ys georne to witenne and to gehlystenne for hwylcum þingum we ðas gangdagas healdað and barefote gað þus on geares fyrste þas þry dagas 
394.24.30: se feorða is dryhtne sylfum for his mæran upstige of eorðan to heofonum gehalgod 
394.24.31: and mid hwylcum þingum we hie healdan sceolon us is georne to witanne 
394.24.32: we hie sceolon healdan on mycelre eadmodnysse and on myclum geþylde and on soðre lufe and on eallre clænnesse lichoman and sawle and on godum wæccum and nytwyrðum and on fæstenum and on halgum gebedum and on ælmesdædum and on eallre godnesse and on lufe godes and manna 
394.24.33: manegum haligum mannum þas gangdagas syndon wiðmetene ac us is lang þæt eall to gereccanne 

394.24.34: utan þeah us georne wið deofol scyldan eallum tidum and us ongean his yfelan lara godes mildheortnesse biddan dæges and nihtes 
394.24.35: se deofol dæges and nihtes winnð ongean us mid his geleafleste uton we winnan ongean hine mid geleaffulnesse 
394.24.36: he winnð mid ofermodnesse uton we ongean mid eaðmodnesse 
394.24.37: he us gegearwað gælnesse uton we ongean clænnesse 
394.24.38: he gegripð manfulnesse uton we ongean rihtwisnesse 
394.24.39: he us on bebringeð yrsunge uton we fylgean geþylde 
394.24.40: he us on asent gytsunge uton we began mildheortnesse 
394.24.41: he us myngað to gifernesse uton þær ongean gehealdan forhæfednesse 
394.24.42: and æfre ongean his yfelan willan uton wyrcan godes willan 
394.24.43: eall we sceolon efestan to godes templum swa swiðe swa ða bion doð to hira hyfe to þam þæt we magon getreowlice onbyrgean þa swetnesse þæs gastlican huniges of ðam godcundum rædingum 
394.24.44: we gelyfað men þa leofestan þæs þe we ræddon on halgum bocum þæt swa hwa swa on þis þrim dagum to godes temple cymð and him þær his synna forgifenessa æt gode bitt mid eallre heortan hyldo and mid eallre eadmodnesse þæt him god þæra synna forgifenessa sylle þe he ær on twelf monðum gedyde 
394.24.45: and hit is eac awriten þæt nan mann hine ne sceal georwenan þæt him god miltsian nelle þeah he þusend synna ongean his willan geworht hæbbe 
394.24.46: þeahhwæðere ne forgifð he hie us butan we þe ricenor him fram gehweorfen 
394.24.47: us syndon syndorlice on ðyssum dagum forbodene þeah hie on ælcere tide forbodene syn þeah swiðor on þysse tide idele spæca and tæflunga and gebeorscipas 
394.24.48: and þæt nan mann o þyssum dagum blod ne forlæte ne ne geþristlæce ænig man ætes oððe wætes to onbyrigenne ær þære nigoðan tide and ær he mæssan hæbbe gehyred and barefotum cristes bec and his rodetacna and oðre halige reliquias eadmodlice gegret hæbbe 
394.24.49: ælcum ge geongum ge ealdum þis fæsten is beboden þæt hie hyt sceolon healice healdan and hyt þe ma to abrecenne nagon þe ðæt lenctenfæsten 
394.24.50: wite ge hwa swa he geornor sceal gode þeowgean and healic fæstenu fæstan þæt þe geornor deofol wile gebringan on þam men þæt he hit gehealdan ne mæge 
394.24.51: þy we beodað godes bebode and eallra his haligra þæt nan þara cristenra manna þe þis gehyre him beforan rædan oððe elles hwara hit him gereccan ne geþristlæce he þis fæsten to abrecenne be þam þe he wille him for gode geborgen habban 
394.24.52: men þa leofestan uton gemunan þone cwide þæs eadigan apostolys petris 
394.24.53: he cwæð se deoful us symle ymbeþridað 
394.24.54: uton nu gehealdan georne þis fæsten neah þam þe hit awriten is on haligum bocum þæt þa fæston þe þurh þæs witigan lare to gode gecyrdon and þæt fæsten swa fæston swa him wisode se wæs haten ionas 
394.24.55: be ðam is on bocum awriten þæt god þurh haligne gast hine het faran to sumere mærre ceastre seo wæs niniue haten and þær sceolde bodigean godes bebodu 
394.24.56: ac forþam þe ðæt folc wæs awyrged and æbreca he him swiðe ondred and þæder faran ne dorste forðam þe god wæs swiðe yrre þære ceasterleode 
394.24.57: ða wolde he forþi godes bebodu forfleon ac him com to cyððe þæt he hie forfleon ne meahte 
394.24.58: he þeah on fleame wæs oð he to sæ becwom and him þær scip gebohte and mid þam scipmannum him þohte ofer sæ to seglgenne 
394.24.59: ac he ne mihte swa he gemynt hæfde godes willan forfleon 
394.24.60: ac sona swa he wæs in agan on þæt scyp þa gereste he hine on anum ende 
394.24.61: and þa sona swa þa menn þe on þam scipe wæron ut on þære sæs dypan gesegled hæfdon þa onsende god mycelne ren and strangne wind and grimme yste on þa sæ 
394.24.62: swa þæt þæt scip ne mihte naþer ne forð swymman ne underbæc for unhyrsumnesse þæs witigan þe ionas wæs haten 
394.24.63: þa forþam þa ondredon þa scipmen him swiðe þearle 
394.24.64: hluton him þa betwynan for hwylces hiera gyltum him swa getimod wære 
394.24.65: and þa behluton hie hit sona to iona þam witigan and he his nan þing nyste 
394.24.66: ða wundrodon hie sona þæt se hlyt ofer þone godes þegn gefeoll 
394.24.67: awrehton hine þa of slæpe and rehton hit him eall 
394.24.68: and he þafode þæt hine man wearp ut on þa sæ þa he ongiten hæfde þæt he nahwar god forfleon meahte and hie him fore gebædon 
394.24.69: and hine sona an mycel hwæll forswealh 
394.24.70: and he wæs on him þry dagas and iii niht 
394.24.71: and syððan ealswa hit god wolde seo sæ þone fisc ferede oð he com to þam ilcan eðle þe he ær on bodian sceolde se witega and hine þær ut of him aspaw ofer þære sæ staðe 
394.24.72: and he ða sona on þreora daga fyrste þurhfor þa mæran and þa myclan burh 
394.24.73: and bodode on þære godes bebodu swa þæt se cyng þære ceasterware mid hire on god gelyfde on eallre heortan 
394.24.74: and he bebead þæt hie ealle fram þam yldestan oð þone gingestan þreora daga fæsten healdan sceoldon 
394.24.75: and he aras of his cynesetle and him fram his cynereaf of awearp and hine mid hæran ymbscrydde and to gode georne cleopode mid eallre þære burhware 
394.24.76: and he bebead ærest þæt ægðer ge þa menn ge ealle þa nytenu þe hie ahton sceoldon þry dagas and þreo niht on an fæstan and hie ða swa dydon 
394.24.77: and him ða god his mildheortnesse geaf and him fram þæt fyrene clyne adyde þe ofer þa ceastre wæs on þam genipe hangiende 
394.24.78: þæt sceolde forniman ealle þa burhware and forbærnan binnan feowertigum dagum butan hie to gode gecyrran woldon 
394.24.79: ac hie dydon swa him to donne wæs gecyrdon to gode ælmihtigum and he him sona his mildheortnesse forgeaf 
394.24.80: swa he symle deð ælcum þara þe he ongyt þæt him on eallum mode to gecyrreð 
394.24.81: eac we ræddon on halegum bocum þæt on sumere ceastre þe wæs uienna haten on þære wæs sum bisceop se wæs nemned mamertus 
394.24.82: be ðam is awriten þæt ðæt folc þe he bewiste wearð þearle mid færlicum deaðe fornumen 
394.24.83: and swa mycel wearð seo untrumnes and se færlica deað ofer eall þæt folc þe he bewiste þæt þa þe oðre to eorðan bæron þæt sume hie feollon deade ofer þæs deadan byrgenne þe hie þonne byrgdon 
394.24.84: and sume hamweard be wege forðferdon swa þæt nan þara þe oðerne to eorðan bær ham mid þam life ne com 
394.24.85: þa bæd se bisceop mamertus ealle þa bisceopas þe on ðam earde wæron mid wependre stefne þæt hie ealle and hira folc þry dagas fæston and bædon hira dryhten þæt hie ealle alysde fram þam myclan and þam færlican deaðe 
394.24.86: and hie ða ealle swa dydon 
394.24.87: and gesetton þa him betwinan þæt man a syððan sceolde þas þry gangdagas healdan fullice mid fæstenum and mid ælmessylenum and mid cyricsocnum and mid eadmodlicum gange and mid reliquiasocnum and mid eallum godum weorcum 
394.24.88: and hie sona æt gode geearnodon ece hæle and þæs færlican deaþes afyrrednesse 

394.24.89: nu we habbað gehyred forhwi þas gangdagas ærest bebodene wæron to gehealdenne 
394.24.90: geceose nu gehwa swa hwæðer swa he wille swa þæt betere swa þæt mættre 
394.24.91: ne beode we nanum mannum nane niwe bebodu 
394.24.92: do gehwa swa him sylfum for gode gebeorhlicost þince gif he þylcum bysenum and þylcum larum fylgean nelle 
394.24.93: georne we witon þæt gode licaþ swa mycle mare swa man mare for his lufum to gode gedeð 
394.24.94: and he us gelæt on heofona rices gefean æfter urum forðsiðe gif we his willan her on worulde oð urne endedæg gewyrcaþ 
394.24.95: þær is ece med and þær is lif butan deaðe and geogoð butan ylde and leoht butan þystrum and gefea butan unrotnesse and sybb butan ungeþwærnesse and orsorhnes butan deaþes ege to lybbenne 
394.24.96: and þær is ece gesælignesse mid fæder and mid þam suna and mid þam haligan gaste a butan ende amen 

