item alia doctrina populi 

38.19.1: men ða leofestan ic cyðe eow þæt þreo þing synd ærest on foreweardum æghwylcum men nydbehefe to hæbbene 
38.19.2: an is geleafa oðer is hiht þridde is soð lufu 
38.19.3: on þam geleafan is þæt he gelyfe on godfæder ælmihtigne and on his sunu and on þone halgan gast and on þa untodæledan þrynnysse and on ða þurhwuniendan annysse 
38.19.4: ðonne is se hiht þæt he wislice hihte on þa ecan meda 
38.19.5: þone is seo soðe lufu þæt he si gefylled mid þære godcundan lufe ongean his nextan 
38.19.6: þæt is ælc cristenman 
38.19.7: forðan þe we synt ealle on þam fulluhte godes bearn gehalgode to þam þæt we syn gastlice gebroðra on fulfremedre soðre lufe æfter gode þi we sceolon symle wunian on ðære godcundan lufe and ures necstan þæt he symble on us þurhwunige 
38.19.8: forþam swa swa iohannes cwæð god is seo soðe lufu and se þe wunað on þære soðan lufe he wunað on gode and god wunað on him 
38.19.9: broðra mine syx þing synd nydbehefe to hæbbenne þære halgan cristenlican eawfæstnysse and ealra mæst on þysum halgum lenctenfæstene 
38.19.10: an is andetnys oðer is hreowsung þridde is wæcce feorðe is fæsten fifte synd gebedu syxte is ælmysse 
38.19.11: seo andetnyss is to donne be eallum þam synnum þe man ahwær þurhtihþ oððe on geþance oððe on spræce oððe on weorce 
38.19.12: witodlice eahta synd heafodleahtras buton þæra sumon nænig man ne mæg eaðelice gemeted beon 
38.19.13: ærest is þæt forme gyfernys þæt is þære wambe frecnyss oðer is dyrnegelygr þridde is sleacmodnys and unrotnys feorðe is gytsung fifte is idel wuldor sixte æfest seofoðe yrre ehteoðe oferhyd seo is cwen ealra yfela 
38.19.14: þurh þa oferhyde of heofonum ahreas seo wuldorlice engla gesceaft 
38.19.15: broðra mine þonne ge to rihtre andetnysse to eowrum scriftum becumen þonne sceal he eow geornlice axian mid hwilcum gemete oððe mid hwilcum intingan seo syn þurhtogen wære þe he geandette þæt he ær gefremede 
38.19.16: and æfter þam gemete þære dæde he sceal him þa hreowsunge gedeman 
38.19.17: he sceal hine eac swa læran þæt he of þam þwyrlicum geþancum andetnyss gedo 
38.19.18: and he sceal hine manian þæt he of þam eahta heafodleahtrum andetnysse gedo 
38.19.19: and se sacerd him sceal synderlice ælcne leahter genemnian and swa of þam his andetnysse onfon 
38.19.20: forðan ðe god gewilnað ure andetnysse to ðam þæt he hæbbe rihtne intingan us to forgyfenne 
38.19.21: forðan þe seo andetnys þe gehælþ and seo andetnys þe gerihtwisað and seo soðe andetnys sylþ forgyfennysse þam synnum 
38.19.22: æghwilc hiht and forgyfennys stent on þære andetnysse 
38.19.23: seo andetnyss is mildheortnysse weorc 
38.19.24: heo is hæl þæs untruman and heo is læcedom ura mægena mid hreowsunge forþan ðe we on oðre wisan ne magon beon gehælede buton we ure synna andettan þa ðe we þurhtugon 
38.19.25: be þære synna andetnysse salomon cwæð 
38.19.26: se ðe his scylda behyt ne byð he na gerihtlæht 
38.19.27: se ðe soðlice hi geandet and hi forlæt se begyt mildheortnysse 
38.19.28: broþra mine æfter þære andetnysse is to underfonne seo hreowsung 
38.19.29: be þære se hælend on þam godspelle cwæð doð hreowsunge forþan ðe heofona rice genealæcð 
38.19.30: swa eac iohannes se fulluhtere cwæð wyrcað medeme wæstmas hreowsunge 
38.19.31: þæt is se medema wæstm hreowsunge þæt man þa forðgewitenan synna bewepe and þa ylcan eft ne gefremme swa swa þæt godcunde gewrit cwyð 
38.19.32: ne geic þu þa synne ofer þa synne 
38.19.33: and drihten þurh isaiam þone witegan cwæð 
38.19.34: beoð aþwegene and þurhwuniað clæne 
38.19.35: soðlice se bið aþwegen and wunað clæne se ðe þa forðgewitenan synna bewepð and he eft þa bewopenan ne þurhtihð 
38.19.36: ac se bið aþwegen and ne bið clæne se ðe bewepð þa þurhtogenan synna and hi þonne gyt ne forlæteð ac æfter þam tearum þa ylcan þe he ær beweop he eft þurhtihþ 
38.19.37: soðlice is to witanne þæt þæt bið seo soðe hreowsung seo þe þurh wisnysse bið gedon 
38.19.38: seo soðe hreowsung ne bið na on ðære geara gerime gescrifen ac on ðæs modes biternysse 
38.19.39: forðan ðe god ne secð na swa swiðe þære tide lencge ac he besceawað hu micel seo lufu si þære syferlicnysse on þære heortan þæs hreowsigendan 
38.19.40: witodlice þeah hwa si synful and arleas gyf he to hreowsunge gecyrran wyle ne ortruwige he him þæt he ne mæge forgyfnysse begytan þurh godes mildheortnysse 
38.19.41: soðlice þa ðe on þyssere worulde hreowsunge doð þam symle godes mildheortnyss gehylpð 
38.19.42: þam hreowsigendan is seo wæcce witodlice to beganne forðan ðe heo up to heofonum ahefð þæs hreowsigendan wæstmas 
38.19.43: forþan us gedafenað þæt we wacien symle swa swa isaias se witega cwæð 
38.19.44: on þære nihte min gast wacað to ðe drihten forðan leohte synt þine beboda ofer eorðan 
38.19.45: eft dauid se witega cwæð 
38.19.46: media nocte surgebam 
38.19.47: to midre nihte ic wæs arisende to andettenne ofer þa domas þinre rihtwisnysse 
38.19.48: be þære wæccan eac swilce se hælend þæra manna mod awehte þe fram deofles anwealde to alysenne synt þus cweþende 
38.19.49: beatus ille seruus quem cum uenerit dominus 
38.19.50: eadige beoð þa þeowan þonne se hlaford cymð gif he hi wæccende gemet 
38.19.51: to soðan ic eow secge ofer ealle his god he hi geset 
38.19.52: and eft he cwæð ic lufige þa ðe me lufiað and þa ðe ærlice to me waciað þa gemetað me 
38.19.53: waciað forði on godnysse forþan ge nyton hwænne drihten cumende byð on repsunge oððe to middre nihte oððe to hancrede oððe on ærnemerigen þy læs þonne he cume þæt he slæpende eow ne gemete 
38.19.54: and næs na þæt an þæt he þam apostolum sylfum þas lare bebead 
38.19.55: ac eallum cristenum mannum and geleaffullum he hit bebead 
38.19.56: þa wæccan he eft gecydde þus cweþende þeah ic eow þa wæccan beode eallum ic hi beode 
38.19.57: to witenne nis na þæt an þæt he mid wordum lærde þa wæccan to healdenne ac eac swilce mid his agenre bysne he getrymede 
38.19.58: swa swa þæt godspel cyð þæt se hælend wære on niht on gebedum wacigende 
38.19.59: broðra mine forþi is eallum geleaffullum mannum to wacienne forðam þe seo estfulnyss þære wæccan is hiwcuðlicost eallum halgum 
38.19.60: forþam hi witon þæt þæt nis idellic ær to arisenne and ær leohte to wacienne forðam drihten behet þone heofonlican beah þam waciendum 
38.19.61: æfter þysum wæccum þa fæstenu synt hihtlice to lufienne 
38.19.62: be þæra lofum isidorus cwæð 
38.19.63: þæt fæsten is swiðe god hit is heofonlic weorc and heofona rices duru and hiwung þære toweardan worulde 
38.19.64: þæt fæsten se ðe hit rihtlice begæð he bið to gode geþeod and he bið þisum middanearde elfremed and he bið gastlic geworden 
38.19.65: þurh þæt fæsten beoð þa leahtras astrehte and þæt flæsc bið geeadmed and þæs deofles costung oferswiþed 
38.19.66: hieronimus cwæð þæt þæt fæsten geclænsað þone lichaman and gemidlað þa unþeawas and þa godcundan mægenu on gebringð 
38.19.67: agustinus cwæð þæt þæt fæsten geopenað þa heofonlican gerynu and hit ut ascyfð þa yfelan geþohtas and þa sawle onlihteð 
38.19.68: witodlice þa fæstenu syndon strange gesceotu ongean þæs deofles costnungum 
38.19.69: swiðe hraðe hi beoð oferswiþede þurh þa forhæfednysse 
38.19.70: soðlice is to witanne þæt þæt fæsten micclum fremode þa þæt folc on niniue þære byrig gefæston þry dagas 
38.19.71: þurh þæt hi geearnodon þæt hi godes mildheortnysse begeaton and heora synna forgyfennysse 
38.19.72: israhela folc gefæston ær þære easterlican symbelnysse 
38.19.73: þurh þæt hi geearnodon þa readan sæ drigum fotum þurhfaren and heora fynd geseon besencte on þære ylcan sæ 
38.19.74: moyses gefæste on þam westene 
38.19.75: þurh þæt he geearnode gehyran þa heofonlican geryno 
38.19.76: dauid se cyning æfter þære þurhtogenan synne he gefæste 
38.19.77: þurh þæt he geearnode þa ylcan scylde gedihlian swa swa he sylf cwæð 
38.19.78: ic geeaðmedde on fæstenum mine sawle 
38.19.79: crist sylf gefæste feowertig daga and feowertig nihta 
38.19.80: þurh þæt he oferswiðde þone wiðerwinnan and him sona englas þenedon 
38.19.81: petrus gefæste 
38.19.82: þurh þæt he geearnode þone engel geseon se hine of þam cwearterne alysde 
38.19.83: iohannes se godspellere gefæste 
38.19.84: þurh þæt he geearnode þa godcundan gerynu gehyran swa him se engel bebead 
38.19.85: paulus gefæste 
38.19.86: þurh þæt he geearnode beon gehæled of þære blindnysse and fulluhtes onfon 
38.19.87: hieronimus cwæð swa lange swa adam hine forhæfde þæt he þæs æpples ne onbyrigde he wunode on neorxnawanges gefean 
38.19.88: sona swa he þæs ofætes onbyrigde swa wæs he ut adrifen 
38.19.89: to witenne is witodlice þæt þæt fæsten is mid godum weorcum gode andfenge 
38.19.90: forðam þæt is þæt fulfremede fæsten þæt mid ælmyssan and mid gebedum bið gedon forþon hit þone heofon þurhfærð and to þæs hehstan godes þrymsetle becymð 
38.19.91: æfter þam broþra mine synt þa gebedu and rædinga haligra boca to beganne and to hlystene swa swa isidorus cwæð 
38.19.92: mid þam gebedum ge beoð geclensode and mid þam rædingum ge beoð getimbrode 
38.19.93: soðlice is to witenne þæt þæt singallic gebed micclum fremað mid gode swa swa paulus se apostol cwæð 
38.19.94: þæs rihtwisan gebed micclum fremað beforan gode 
38.19.95: witodlice moyses hine gebæd and he ahwyrfde godes yrre fram israhela folce þa hi to ðam deofolgylde gebædon and god forleton 
38.19.96: eac swilce elias hine gebæd þæt hit ne rinde ofer eorðan and he mid his gebedum þone heofon beleac þry gear and six monþas 
38.19.97: and eft he abæd æt gode þæt se heofon sealde renas and seo eorðe hire wæstmas 
38.19.98: ionas hine gebæd on þæs hwæles innoðe and he þanon alysed wæs 
38.19.99: daniel hine gebæd on þære leona seaðe and he geearnode beon gehæled 
38.19.100: ezechias se cyning hine gebæd on his untrumnysse and him geihte god fiftyne gear to life 
38.19.101: witodlice swa hwa swa wile symle mid gode beon he sceal hine gelomlice gebiddan and eac gelomlice rædan 
38.19.102: forþam þonne we us gebiddað þonne sprece we wið god and þonne we rædað þonne sprycð god to us 
38.19.103: æt þam ytemestan broðra mine heræfter filigð seo manung be þære ælmyssan lofe 
38.19.104: seo is gefyllednys and fulfremednys ealra godra weorca 
38.19.105: be þære ælmyssan lofo agustinus cwæð seo ælmysse is swiðe halig weorc 
38.19.106: heo geicð þa andweardan god and heo sylþ synna forgyfennysse 
38.19.107: and heo gemænigfealdað geara fyrstas and heo geliht þæs mannes mod 
38.19.108: and he geondbræt þa gemæru and heo ealle þing geclænsað 
38.19.109: and heo alysþ þone mann fram deaðe and fram witum and heo geþeodeð to englum and deoflu fram ascyfð 
38.19.110: and heo is unoferwinnendlic weal ymb þa sawle 
38.19.111: and þa deoflu heo fram adrifð and heo gelaþað englas to fylste 
38.19.112: swa swa hieronimus cwæð 
38.19.113: seo ælmysse geondfærð þone heofon and heo cnysseð heofona rices duru 
38.19.114: and heo awecð þone engel ongeancumendne and heo gecygð god to fultume 
38.19.115: witodlice þreo cyn synt ælmessena 
38.19.116: an is lichamlic þæt is þæt man þam wædligendan sylle to gode þæt he mæge 
38.19.117: oðer is gastlic þæt is þæt man forgyfe þam ðe wið hine agylteð 
38.19.118: þridde is þæt man þæne gyltendan gode gestryne and þa dweligendan on rihtum wege gebringe 
38.19.119: þas þing us gedafeniað to donne mid cristes fultume þe mid fæder and mid þam halgan gaste leofað and rixað þurh ealra worulda woruld a buton ende amen 

