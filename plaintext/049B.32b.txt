49B.32b.1: leofan men understandað swiðe georne þæt ge rihtlice and wærlice healdan þæt eow mæst þearf is to gehealdanne 
49B.32b.2: þæt is rihtne cristendom 
49B.32b.3: forðam ælc þara þe ongean þæt to swiðe deð oððe oðerne ongean þæt læreð þe his cristendome to gebirað ælc þara bið antecrist genamod 
49B.32b.4: antichristus is on læden contrarius christo 
49B.32b.5: þæt is on englisc godes wiðersaca 
49B.32b.6: þe godes lage and lara forlæt 
49B.32b.7: and þurh deofles lare of ðam deð þe his cristendome to gebirað 
49B.32b.8: and on synnum hine silfne to swiðe besyleð oððe oðerne man on synnum belædeð 
49B.32b.9: and þeah þæt sy þæt fela manna anticrist silfne næfre his eagum ne geseo 
49B.32b.10: to fela is þeah his lima þe man wide nu geseon and þurh heora yfel gecnawan mæg 
49B.32b.11: ealswa hit on godspelle geræd is 
49B.32b.12: surgent enim pseudochristi et reliqua 
49B.32b.13: wide hit gewurð þæt up arisað lease leogeras 
49B.32b.14: and beoð swæslice swicole and þar mænigne man amirrað and on gedwilde gebringað 
49B.32b.15: and swa micel earfoðnes gewurð on mænige wisan wide on worlde ðæs þe bec secgað þurh deofles bearn þe unriht dreogað swa næfre ær on worlde ne gewearð 
49B.32b.16: forðam þæt mæste yfel cymð to mannum þonne anticrist sylf cymð þe æfre ær on worlde gewurde 
49B.32b.17: and us þingð þæt hit sy þam timan swiðe gehænde 
49B.32b.18: forðam þeos world is fram dæge to dæge a swa lengc swa wirse 
49B.32b.19: nu is micel neod eac eallum godes bidelum þæt hi godes folc warnian gelome wið ðone egsan þe mannum is toweard 
49B.32b.20: þi læs þe hi unware wurðan aredode and þonne to rædlice þurh deofol beswicene 
49B.32b.21: ac do sacerda gehwilc on his scriftscire þæt hit man gehire oft and gelome 
49B.32b.22: þi læs þe hit gewurðe þæt þurh larliste godes folc losige 
49B.32b.23: and þeah þæt gewurðe þæt ure ænig þe nu leofað þonne ne libbe 
49B.32b.24: ðeah we agan þearfe þæt we godcunde heorde warnian nu georne hu hi þam deofle anticristi silfan wærlicost magan þonne wiðstandan þonne he his wodscinn wide tobrædeð 
49B.32b.25: and uton warnian us eac swa wið his unlara nu swiðe georne 
49B.32b.26: and god ælmihtig georne biddan þæt he us gescilde wið þone þeodscaðan 
49B.32b.27: god us gescilde wið þone egsan and he us geryme to þare ecan myrhðe þe þam is gegearwod þe his willan gewircað 
49B.32b.28: ðar is ece blis and æfre bið in ealra worlda world a buton ende amen 

