be þam halgan gaste on englisc 

239.20.1: isaias se witega awrat on his witegunge be þam halgan gaste and be his seofonfealdum gifum 
239.20.2: þa seofonfealdan gyfa synd þus gehatene 
239.20.3: sapientia on læden þæt is wisdom on englisc 
239.20.4: intellectus on leden and andgyt on englisc 
239.20.5: consilium on leden þæt is ræd on englisc 
239.20.6: fortitudo on leden and modes strengð on englisc 
239.20.7: scientia on leden and god ingehyd on englisc 
239.20.8: pietas on leden and arfæstnys on englisc 
239.20.9: timor domini on leden godes ege on englisc 

239.20.10: þas seofonfealdan gyfa soðlice wunodon on urum hælende criste ealle be fullum þingum æfter þære menniscnysse swiðe mihtilice 
239.20.11: and se halga gast hi todælð dæghwamlice git godes halgum mannum be þam þe him gewyrð 
239.20.12: ælcum be his mæþe and his modes geornfulnysse 
239.20.13: se man hæfð wisdom þe wislice leofað 
239.20.14: and se hæfð andgyt þe hit awent to gode to his drihtnes willan mid godum weorcum symle 
239.20.15: and se hæfð godne ræd þe him geredað æfre hwæt him to donne sy and hwæt to forlætenne 
239.20.16: and se hæfð modes strencðe þe micel mæg forberan 
239.20.17: and on eallum earfoðnyssum æfre bið geþyldig 
239.20.18: and eft on godum gelimpum ne forlæt his anrædnysse 
239.20.19: and se hæfð god ingehyd þe godnysse lufað 
239.20.20: and bið betera wiðinnan þonne he wiðutan bið gesewen 
239.20.21: and cann him gescead betwux soð and leas 
239.20.22: se hæfð arfæstnysse þe arfæst bið him sylf and mæþe cann on mannum on his modes godnysse ge on his gelicum ge on læssum mannum 
239.20.23: and nele forseon ne gescyndan oþerne 
239.20.24: godes ege is seo seofoðe þissera gastlicra gifa 
239.20.25: and seo gifu is angin ealles wisdomes 
239.20.26: and se þe godes ege hæfð ne forlæt he nan þing 
239.20.27: se mann þe bið bedæled eallum þisum gifum nis he na godes mann 
239.20.28: ne to gode ne belimpð buton he gyt geearnige godes gife æt him 

239.20.29: nu hæfð se yfela gast and se ungesewenlica feond seofonfealde ungifa wiðerræde þisum gifum þa he dælð his mannum þe him gehyrsumiað 
239.20.30: and godes gifa ne gymað ne godes ege nabbað 
239.20.31: þa yfelan ungifa þæs arleasan deofles syndon þus gehatene on leden spræce 
239.20.32: insipientia þæt is dysig oþþe dwæsnys 
239.20.33: stultitia þæt is stuntnys 
239.20.34: inprouidentia þæt is receleasnys butan foresceawunge 
239.20.35: ignauia þæt is abroðennys oþþe nahtnys 
239.20.36: ignorantia þæt is nytennys 
239.20.37: impietas þæt is arleasnys 
239.20.38: temeritas þæt is dyslic dyrstignys 

239.20.39: ælc wisdom is of gode 
239.20.40: forþan þe god sylf is wisdom 
239.20.41: and ælc mann bið eadig þe hæfð þone wisdom 
239.20.42: gif he his agen lif gelogað mid wisdome 
239.20.43: se wisdom is halig þæs halgan gastes gifu 
239.20.44: and se deofol forgifð þærtogeanes dysig þæt he wisdomes ne gyme ne wislice ne lybbe 
239.20.45: and gyt þæt forcuðre is þæt he telle hine wisne and bið swa gehiwod swylce he wis sy 
239.20.46: ongean þam andgyte se deofol forgifð stuntnysse 
239.20.47: and eac þæt he hiwige swylce he andgytful sy 
239.20.48: ongean þam wislican ræde se wiðerræda deofol sylð receleasnysse his underþeoddum 
239.20.49: and eac þæt hiwige swylce he rædfæst sy 
239.20.50: ongean þæs modes strængðe se manfulla deofol forgyfð abroðennysse þæt se mann abreoðe on ælcere neode nahtlice æfre 
239.20.51: and eac þæt he hiwige hine sylfne mihtigne 
239.20.52: ongean þam ingehyde se hetola deofol sylð nytennysse nahtlicum mannum 
239.20.53: and eac þæt hi hiwion þæt hi ingehyd habbon 
239.20.54: ongean þære arfæstnysse he sylð arleasnysse þæt he ne arige ne eac ne mæþige his underðeoddum ne his gelicum 
239.20.55: and eac þæt he hiwige swylce he arfæstnysse hæbbe 
239.20.56: ongean godes ege se gramlica deofol sylð dyrstignysse mid dwæslicum gebærum receleasum mannum mid modes unstæþþignysse 
239.20.57: and eac þæt hi hiwion swilce hi habbon godes ege 
239.20.58: be þisum þeawum man mæg ðone man tocnawan hwæþer him godes gast on wunige oððe þæs gramlican deofles 

