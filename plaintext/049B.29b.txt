her onginneð be cristendome 

49B.29b.1: eallum cristenum mannum is micel þearf þæt hi heora cristendomes gescad witan and þæt hi heora cristendom rihtlice healdan 
49B.29b.2: be cristes naman syn cristene genamode forðam crist is cristenra heafod 
49B.29b.3: and ealle cristene men sindon to cristes limum getealde gif hi heora cristendom gehealdað mid rihte 
49B.29b.4: and litel fremað þeah cristen nama buton cristenum dædum 
49B.29b.5: ac se bið rihtlice cristen þe cristes larum and his lagum folgað 
49B.29b.6: ealswa se apostol cwæð 
49B.29b.7: qui se dicit in christum credere et reliqua 
49B.29b.8: se þe secge þæt he on crist gelife fare se þæs weges þe crist silf ferde 
49B.29b.9: and þeah hwa cweðe þæt he on crist rihtlice gelife and nelle his larum ne his laga filgean he lihð him silfum 
49B.29b.10: and crist silf eac on his godspelle swutollice þus spræc 
49B.29b.11: si diligitis me 
49B.29b.12: gif ge me lufian he cwæð filgað minum larum 
49B.29b.13: forðam se me ne lufað na þe nele minum larum rihtlice filgean 
49B.29b.14: nu age we þearfe þe cristene sindon þæt we georne his larum and his lagum filgan 

49B.29b.15: nu leofan men gif ge witan willað hwæt ða laga syndon ic eow wille cyðan 
49B.29b.16: hit gewearð on geardagum þæt god silfa spræc hluddre stæfne of sinai munte to moyse þam heretogan and to israela folce 
49B.29b.17: and þus cwæð be him silfum and be his agenum lagum 
49B.29b.18: ego sum dominus deus tuus et reliqua 
49B.29b.19: ic eom þin drihten he cwæð þe gelædde þe ut of egiptum 
49B.29b.20: ne wurða ðu fremde godas 
49B.29b.21: ne ðu þines drihtenes naman ne namie on idel 
49B.29b.22: wite þæt þu þone restedæg freolsige georne et reliqua 

49B.29b.23: eala leofan men us is swiðe micel þearf þæt we ofer ealle oðre þingc a god lufian 
49B.29b.24: and his larum and lagum geornlice filgean 
49B.29b.25: and his halgan circan singallice wurðian 
49B.29b.26: ealle we habbað ænne hefenlicne fæder and ane gastlice modor 
49B.29b.27: seo is ecclesia genamod 
49B.29b.28: þæt is godes cirice 
49B.29b.29: and þa we sculan æfre lufian and wurðian 
49B.29b.30: and næfre hire derian wordes ne weorces 
49B.29b.31: ac griðian hi symle and healdan buton womme 
49B.29b.32: la hwæt fremað cirichatan cristendom on unnyt 
49B.29b.33: forðam ælc þara bið godes feond þe bið godes ciricena feond and þe godes ciricena riht wanað oððe wyrdeð 
49B.29b.34: and egeslice spræc gregorius be þam þa ða he þus cwæð 
49B.29b.35: si quis ecclesiam dei denudauerit uel sanctimonia uiolauerit anathema sit 
49B.29b.36: ad quod respondentes omnes dixerunt amen 
49B.29b.37: se þe godes circan he cwæð ripe oððe inne oððe ute reafige oððe halignessa scyrde oððe wirde a he forwurðe 
49B.29b.38: and romana witan him andwirdan sona and anmodlice cwædon amen ealle 
49B.29b.39: þæt is on englisc swa hit gewurðe 

49B.29b.40: eala rihte gedafenað cristenum mannum þæt hi crist silfne geefenlæcan georne þæs ðe hig gedon magon 
49B.29b.41: and cristes circan wurðian and werian 
49B.29b.42: and swa don eac swa se halga gast lærð þæt we don sculon 
49B.29b.43: þæt is þæt gehwa georne unriht forlæte and inweardre heortan hweorfe to rihte for gode and for worlde 
49B.29b.44: la hu mæg man eaðost gehwyrfan fram yfele and fram unrihte buton þæt man deofol georne forbuge 
49B.29b.45: and his undæda ealle oferhogige and wið his unlara geornlice scilde 
49B.29b.46: and wið ða deoflican eahta heafodleahtras dæges and nihtes warnige symle 
49B.29b.47: þæt is gitsung and gifernes galnes and weamodnes unrotnes asolcennes gilpgeornes and ofermodignes 
49B.29b.48: of þisan eahtan deofles cræftan ealle unþeawas up aspringeð 
49B.29b.49: and siððan tobredað ealles to wide 
49B.29b.50: þonne sindon eahta healice mægenu þurh godes mihte mannum gescyfte 
49B.29b.51: þæt is rumheortnes and syfernes clænnes and modþwærnes glædnes and anrædnes sibgeornes and eadmodnes 
49B.29b.52: mid þisan mægnan we us sculan werian and þurh godes fultum deofol oferwinnan and his unðeawan fæste wiðstandan 

49B.29b.53: leofan men ure drihten spræc to moyse hwilum and be þare gitsunge þus cwæð 
49B.29b.54: non concupiscas ullam rem proximi tui 
49B.29b.55: ne girn ðu on unriht æniges þinges he cwæð þe oðer man age 
49B.29b.56: and se apostol cwæð 
49B.29b.57: radix omnium malorum est cupiditas 
49B.29b.58: gitsung is wyrttruma he cwæð æghwilces yfeles 
49B.29b.59: leofan men doð swa ic eow lære 
49B.29b.60: scildað wið ða gitsunge æfre swiðe georne 
49B.29b.61: and warniað eac symle wið gifernesse georne 
49B.29b.62: þurh gifernesse adam forlet paradisum 
49B.29b.63: and eac ic lære georne þæt æni ne afile mid fulan forligere æfre hine silfne 
49B.29b.64: ne ænig ne healde yrre on his heortan ealles to lange 
49B.29b.65: ne ænig ðurh worldhogu forsorgige to swiðe ac hihte on his drihten 
49B.29b.66: ne æfre ænig man idelnesse lufige ac æfre hi ascunige 
49B.29b.67: ne æfre ænig man unnyt lof and idel gilp lufige to swiðe 
49B.29b.68: ne æfre ænig man ofermetta lufige ac æfre hi ascunige 
49B.29b.69: and scilde man eac wið mansliht æfre swiðe georne 
49B.29b.70: and scilde man wið galnesse and wið æwbrece georne 
49B.29b.71: and wið ælc wohgestreon beorge man georne ac stryne mid rihte 
49B.29b.72: unrihte gemetta and woge gewihta awurpe man æfre 
49B.29b.73: and næfre æni man oðrum ne swicige ealles to swiðe 
49B.29b.74: ne æni man þurh reaflac oðerne ne ripe 
49B.29b.75: ne æni man oðerne on unriht ne fordeme 
49B.29b.76: ne æni man oðerne ne tyrige ne ne tyne ealles to swiðe 
49B.29b.77: ne ænig man hine silfne mid mane ne forswerige 
49B.29b.78: ne on leasere gewitnesse ænig man ne stande 
49B.29b.79: ne ænig man ne wunige þæt he huxlice onhnisce 
49B.29b.80: ne þurh hyrwnesse blasphemian god ne græmige 
49B.29b.81: ne ænig man oðerne bæftan ne tæle ne unhyrwe to swiðe 
49B.29b.82: ne ænig man andan ne healde on his heortan ealles to fæste 
49B.29b.83: ne ænig man oðerne ne hatige to swiðe 
49B.29b.84: ne ænig man ne gewunige þæt he mid yfelum wordum to wyrgende wurðe 
49B.29b.85: ne ænig man ne sy to sacful ne ealles to geflitgeorn 
49B.29b.86: ne ænig man ne lufige druncen to swiðe ne fule oferfille 
49B.29b.87: ne ænig man nytenes blodes ne abirige 
49B.29b.88: ne ænig man wicgecræft æfre begange 
49B.29b.89: ne ænig man idola wurðige æfre 
49B.29b.90: ne ænig man gemanan wið amansode hæbbe 
49B.29b.91: sunnandæges wurðunge nænig man forgime 
49B.29b.92: ælc man his teoðunga gelæste mid rihte 
49B.29b.93: freolsa and fæstena healde man georne 
49B.29b.94: ðæt man gode behate ne aleoge man næfre 
49B.29b.95: ne ænig man mid unandettan heafodleahtrum husl ne abyrige ac andette and bete ær he husl þicge 
49B.29b.96: eac ic lære manna gehwilcne þæt he his sinna andette gelome 
49B.29b.97: and mid dædbote clænsige hine silfne and miltsunge æt biscope and bletsunge georne 
49B.29b.98: forðam understande se þe wille eal hit mæg to þearfe 
49B.29b.99: ealswa þæt godspel cweð 
49B.29b.100: multum utile ac necessarium est ut peccatorum reatus episcopali supplicatione soluatur 
49B.29b.101: mediator enim dei et hominum iesus christus prepossitis ecclesie potestatem tradidit ligandi atque soluendi 
49B.29b.102: penitentiam agite adpropinquabit uobis regnum celorum 
49B.29b.103: doð dædbota eowra synna and eow sona bit hefenrice ful geara 

49B.29b.104: leofan men on eornost ic lære cirrað fram yfele and doð to gode a swa lengc swa mare 
49B.29b.105: gimað georne godes lage and healdað hi fæste and gelome on gearfæce gearwiað eow to husle 
49B.29b.106: eala leofan men ne latiað na ne latiað ac ofstlice efstað and to gode gewændað 
49B.29b.107: and se þe wære gitsigende oðra manna þinga and æhta wurðe of his agenum rihte bigiten ælmesgifa georne 
49B.29b.108: se þe wære gifre wurðe he sifre 
49B.29b.109: se þe wære galsere on fulan forligere wurðe he clænsere his agenre sawle 
49B.29b.110: se þe wære weamod wurðe se geþildmod 
49B.29b.111: se þe wære hohmod wurðe se glædmod 
49B.29b.112: se þe wære idelgeorn wurðe se notgeorn 
49B.29b.113: se þe wære lofgeorn for idolan wurðscipe wurðe se carful hu he swiðost mage gecweman his drihtene 
49B.29b.114: se þe wære ofermod wurðe se eadmod 
49B.29b.115: se þe wære scaðigende wurðe se swincende on rihtlicre tilþe 
49B.29b.116: se þe wære slapol wurðe se ful wacor 
49B.29b.117: and se þe wære ful slaw wurðe se unslaw a to godes huse 
49B.29b.118: se þe wære leassagol wurðe se soðsagol 
49B.29b.119: se þe wære stuntwirde wurðe se wiswyrde 
49B.29b.120: and se þe on unriht abisgode hine silfne se on halgum gebedum abisgige hine symle 
49B.29b.121: and se þe wære ungeleafful rihtes geleafan wurðe se geleafful godcundes rihtes 
49B.29b.122: þus man sceal ælc unriht mid rihte gebetan and unweod aweodian and god sæd aræran 
49B.29b.123: nu la leofan men gelifað huru georne and anrædlice beþencað þæt annes and þrynnes on godcundnesse an is 
49B.29b.124: þæt is fæder and sunu and frofergast 
49B.29b.125: ealle þa þry naman befehð an godcunde miht 
49B.29b.126: and is untodæled an ece god waldend and wirhta ealra gesceafta 
49B.29b.127: se is to lufiganne and to wurðianne ofer ealle oðre þingc 
49B.29b.128: and riht is þæt ælc cristenman eac oðerne lufige and healde mid rihte 
49B.29b.129: and þæt ænig oðrum ne beode buton þæt wille þæt man him beode 
49B.29b.130: ne ænig ne syrwe ne oðrum ne swicige ac healde ælc oðerne mid rihtre getriwðe 

49B.29b.131: ic lære eac georne manna gehwilcne þæt he godes ege hæbbe æfre on gemynde 
49B.29b.132: and godes hus symle wurðige and werige 
49B.29b.133: and sece gelome him silfum to þearfe 
49B.29b.134: sibbe and some lufige man georne 
49B.29b.135: and ælc fracodlic facn æfre awurpe 
49B.29b.136: and æghwilcne hæðenscipe wordes and weorces forhogige man æfre 
49B.29b.137: id est idolatria et ueneficia inimicitias contentiones emulationes rixas animositates prouocationes disentiones hereses 
49B.29b.138: inuidiam zelum commesationes et his similia 
49B.29b.139: godcundre lare folgige man georne 
49B.29b.140: and inweardre heortan clipige man to criste oft and gelome 
49B.29b.141: and cirican gegrete mid leohte and lacum swa man oftost mæge 
49B.29b.142: rihte teoðunge gelæste man glædlice 
49B.29b.143: and godes sacerdan hliste man georne 
49B.29b.144: and hig for godes ege lufige and wurðige and arlice healde 
49B.29b.145: ut dominus dicit qui uos audit et reliqua 
49B.29b.146: ælmesgedal dæle man georne and wel gelome 
49B.29b.147: met þa ofhingredan 
49B.29b.148: drenc ðan ofþyrstum 
49B.29b.149: hushleow gefarenum 
49B.29b.150: wæfels þam nacodum 
49B.29b.151: frofer þam dreorigum 
49B.29b.152: neosunge þam seocum 
49B.29b.153: birenne ðam deadum 
49B.29b.154: wuduwan and steopcild werian man and nerige 
49B.29b.155: and þearfena gehwilcum helpe man georne 
49B.29b.156: domas and dihtas rihte man geornlice þæt leod and lagu trumlice stande 
49B.29b.157: beo manna gehwilc hold and getriwe his worldhlaforde æfre mid rihte 
49B.29b.158: beo hlaforda gehwilc milde his mannum 
49B.29b.159: and hi næfre ne swænce on unriht to swiðe 
49B.29b.160: beo manna gehwilc milde on mode 
49B.29b.161: and miltsige for godes ege þar he derian mæge 
49B.29b.162: godfæder his godbearn lufige and lære and unrihtes stire 
49B.29b.163: paternoster and credon mynegian þa yldran and tæcan heora gingran mid rihtan geleafan 
49B.29b.164: on manna gehwilces mode and muðe soðsagu stande 
49B.29b.165: on heortan and on weorcan clænnesse lufige 
49B.29b.166: on geþance and on þeawum sifernes gelicyge 
49B.29b.167: eac ic lære georne manna gehwilcne þæt he his luste to swiðe ne fulgange 
49B.29b.168: ac mid forhæfdnesse oft and gelome wilde hine silfne him silfum to ðearfe 
49B.29b.169: and doð swa ic lære 
49B.29b.170: hiran þa iungan georne þam ildran 
49B.29b.171: and lufian and læran þa yldran heora gingran 
49B.29b.172: and þa ðe lifes weg lædan cunnan gebringan on rihtwege þa ðe ær dwelodan 
49B.29b.173: and stire man þam stuntan and folgige ðam wisan 
49B.29b.174: and afæstnige man simle georne on heortan godcunde ðearfe 
49B.29b.175: and ealne modes hiht on god silfne besette man fæste 
49B.29b.176: ondræde man domdæg and for helle agrise 
49B.29b.177: and ecere reste earnige man georne 
49B.29b.178: and æghwilce dæge a manna gehwilc forhtige for synnum 
49B.29b.179: and æfre him gehænde endedæges wene 

49B.29b.180: eala hwæt se bið wis and gesæli þe þis eal geþencð 
49B.29b.181: and godes beboda geornlice gimeð 
49B.29b.182: and on godes mildheortnesse fullice gehihteð 
49B.29b.183: and se ðe soðe lufe to gode and to mannum gehealdeð mid rihte 
49B.29b.184: and mid rihtre dædbote clænsað hine silfne and ærran gewyrhta georne begeomerað 
49B.29b.185: forðam god silfa behet sinfullum mannum þæt he wolde mildsian gif hi woldon earnian 
49B.29b.186: ealswa se witega sang and sæde 
49B.29b.187: querite dominum dum inueniri potest et reliqua 
49B.29b.188: item propheta dicit 
49B.29b.189: in quacumque die peccator conuersus fuerit et reliqua 
49B.29b.190: et dominus in euangelio dicit 
49B.29b.191: gaudium est angelis dei super et reliqua 

49B.29b.192: eala leofan men uton nu efstan and ealle ure lifwegas geornlice rihtan 
49B.29b.193: and ne latian na to lange ne ealles to swiðe þi læs we forwurðan þonne we læst wenað 
49B.29b.194: ac utan us silfe mid godan geþance on worde and on weorce wænian to rihte 
49B.29b.195: and geearnian þa mirhðe mid godes filste þe þam is gegearwod þe gode wel gehirað and his laga healdað þa hwile þe hi libbað 
49B.29b.196: a sy ecum gode lof and wurðmynt in ealra worlda world a buton ende amen 

