lectio secundum lucam 

144.5.1: dixit iesus discipulis suis 
144.5.2: ego mittam promissum patris mei in uos uos autem sedete in ciuitate quoadusque induamini uirtute ex alto 
144.5.3: eduxit autem eos foras in bethania et eleuatis manibus suis benedixit eis 
144.5.4: et factum est dum benediceret illis recessit ab eis et ferebatur in celum et reliqua 

be biscophadum 

144.5.5: leofan men se halga godspellere lucas geswutelode on his godspelle hu ure drihten ær he up to heofenum ferde wið his þegenas spæc 
144.5.6: and hu he his apostolas to bisceopum gebletsode 
144.5.7: and mid his ærendum wide hy sende þæt hi rihtne cristendom þanonforð georne bodian sceoldon and heora æftergengan þæt ylce bebeodan 
144.5.8: nu syndan we bisceopas to þam sylfan gesette þæt we bodian sceolan godes riht georne and unriht forbeodan gyme se ðe wille 
144.5.9: and nu þæt is þæt we habbað on godes naman weorðunge for cristendomes fyrðrunge bisceop gebletsodne swa swa ge sylfe swutele gesawon 
144.5.10: and eac oferhyrdan þa bletsunge ealle understode se ðe cuðe 
144.5.11: nu wylle we swutelian þam þe hit nystan hu bisceophadas wurdan ærest astealde and be godes dihte mannum gescyfte 
144.5.12: moyses hatte se ðe on geardagum be godes agenum dihte rihte lage scyfte 
144.5.13: and he þa gehalgode aaron to bisceope swa swa god dihte 
144.5.14: and of þam cynne æfter þære wisan syððan wurdan manege 
144.5.15: oðþæt crist eft astealde on oðre wisan hu bisceophad sceolde of manegan cynrynan syððan aspringan 
144.5.16: swa swa he geswutelade eac þa ða he gebletsode of his agenum apostolum bisceopas manege 
144.5.17: and petre þæne ealdorscipe he ærest betæhte and hefenware cæga eac him befæste 
144.5.18: and het þæt he heolde and rihtlice weolde be manna gewyrhtum hwa þærin moste and hwa na ne moste 
144.5.19: and nu syndan biscopas petres gespelian and hi sceolon godes riht geornlice cyðan 
144.5.20: ðonne lære we georne manna gehwylcne þæt he hyne sylfne gelome beþence 
144.5.21: and inwerdne heortan lufie his drihten 
144.5.22: and rihtne cristendom geornlice healde 
144.5.23: and godcundan lareowan hyre mid rihte 
144.5.24: bisceopas syndon bydelas and godes lage lareowas 
144.5.25: and hy scylon georne oft and gelome clypian to criste and for eall cristen folc þingian georne 
144.5.26: and hy scylan georne godes riht bodian and æghwylc unriht georne forbeodan 
144.5.27: and se ðe oforhogie þæt he heom hlyste hæbbe him gemæne þæt wið god sylfne 
144.5.28: and gyf bisceopas forgymað þæt hi synna ne styrað ne unriht forbeodað ne godes riht ne cyðað ac clumiað mid ceaflum þær hy sceoldan clypian wa him þære swigean 
144.5.29: be þam spæc se witega and grymlice þus cwæð 
144.5.30: haec dicit dominus si non adnuntiaueris iniquo iniquitatem suam sanguinem eius de manu tua requiram 
144.5.31: gif þu synfullan nelt cwæð ure drihten synna gestyran and unriht forbeodan and þam manfullan his mandæda cyðan þu scealt þa sawle bitere forgyldan 
144.5.32: ðis mæg to heorthoge æghwylcum bisceope 
144.5.33: beþence hine georne be þam þe he wille 
144.5.34: and se ðe nele godes bodan hyran mid rihte ne godcundre lare gyman swa he sceolde he sceal hyran feondan gif he nele freondan 
144.5.35: forþam se bið godes oferhoga þe godes bodan oferhogað 
144.5.36: ealswa crist sylf on his godspelle swutelice sæde þa þa he þus cwæð 
144.5.37: qui uos audit me audit et qui uos spernit me spernit 
144.5.38: se ðe eow hyreð he cwæð me he gehyreð et se ðe forsyhð eow witod he forsyhð me 
144.5.39: et item quodcumque ligaueritis super terram et reliqua 
144.5.40: and eft ure drihten on oðre stowe soðlice þus cwæð 
144.5.41: swa hwæt swa ge gebindað her ofer eorðan fæstum bealubendum for yfelum gewyrhtum eall hit wyrð on heofenan swa swa on eorðan mid godes yrre gebunden swiðe fæste butan ge liðian and þa bendas alynian 
144.5.42: leofan men warniað eow be swylcan and uton we ealle don swa us þearf is beorgan us georne wið godes yrre 
144.5.43: eala eala soð is þæt ic secge swær is seo byrðen þe godes bydel beran mot gif he nele georne unriht forbeodan 
144.5.44: forþam þeh he sylf tæla do and oðer man misdo þæt him sceal gederian gif he nele styran 
144.5.45: and þeh godes bydel misdo ne be seo man na þærto ealles to swyðe 
144.5.46: ac gyme his lare gif he tæla lære swa swa crist lærde þæt man don sceolde þa ða he on his godspelle swutelice þus cwæð 
144.5.47: que autem dicunt facite que autem faciunt facere nolite 
144.5.48: he cwæð filgeað heora larum and na heora synnum 
144.5.49: ne sceal ænig man æfre for sacerdes synnan hine sylfne forgyman ac fylge his lare gif he wel lære 
144.5.50: and soð is þæt ic secge se ðe for his prydan gode nele hyran ne godes lage filgean ne godes bodan hlystan witod he sceal misfaran 
144.5.51: ac don cristene men swa swa we lærað hyran gode georne and þam godcundan hyrdan þe æt godes dome hy forð scylan lædan 
144.5.52: and don þa hyrdas eac swa swa hit þearf is clypian gelome and warnian georne manna gehwylcne 

144.5.53: nu leofan men nu we willað læran godes þeowas ærest þæt hy hy sylfe georne beþencan and þurh godes fultum clænnesse lufian 
144.5.54: and gode ælmihtigum eadmodlice þeowian and ealle heora wisan regollice fadian 
144.5.55: and bocum and gebedum geornlice filian and bodian and bysnian godes riht georne and for eal cristen folc þingian gelome 
144.5.56: and we wyllað læran manna gehwylcne þæt he hyne sylfne gelome beþence 
144.5.57: and fram unrihte gebuge to rihte and his inggeþanc clænsige geornlice 
144.5.58: and wurd and weorc fadie mid rihte and að and wedd wærlice healde 
144.5.59: and we wyllað læran manna gehwylcne þæt he godes ege hæbbe symle on gemynde 
144.5.60: and dæges and nihtes forhtige for synnum domdæg adræde and for helle agryse and æfre him gehende endedæges wene 
144.5.61: and we willað læran manna gehwylcne þæt he oft and gelome hæbbe on gemynde þæt mæst þearf is mannum to geþencanne georne 
144.5.62: þæt is þæt hy rihtne geleafan anrædlice habban and þæt hi rihtne cristendom rihtlice healdan 
144.5.63: and þæt hy godcundan lareowan geornlice hyran and godes larum and lagum geornlice fylgean 
144.5.64: and þæt hy godes cyricean æighwar georne griðian and friðian 
144.5.65: and þæt hi godes gerihta æghwylce geare mid rihte gelæstan 
144.5.66: and þæt hi godes þeowas symle werian and weorðian 
144.5.67: and þæt hi oðrum mannum unriht ne beodan ealles to swyðe 
144.5.68: ac manna gehwylc oðrum beode þæt riht þæt he wille þæt man him beode be þam þe hit mæð sy 
144.5.69: and we willað læran manna gehwylcne þæt he huru æfre ænne god lufie wealdend and wyrhtan eallra gesceafta 
144.5.70: ðam symle sy lof and wyrðmynt æfre to worulde amen 

