sermo in resurrectione domini 

57.17.1: men þa leofestan her segþ on þissere boc embe þa mycclan wundre þe on þissere nihte gewearð þæt ure drihten hælend crist on þas niht þe nu toniht wæs 
57.17.2: þæt he of deaðe aras to middre nihte 
57.17.3: and he astah niðer to helwarum to þan þæt he wolde þa helle bereafian and swa dyde and þæne ealdan deofol oferswiðan and hit wearð him cuðlice ætywed þæt he swa wolde don 
57.17.4: se deofol is geciged and genæmned sathanas 
57.17.5: þæt is ealdordeowol on wite 
57.17.6: and he rixað and wunað on helle nyoðeweardre 
57.17.7: and ure drihten astah to þare helle to þan þæt he wolde halige sawlen þonen gelædon 
57.17.8: her segð þæt þa comon manega menn to hellegaten 
57.17.9: and þa menn wæron atelice and swiðe laðlice gewordene 
57.17.10: and hit sægð þæt þa wæron þære helle and þæra deofla gatewærdas and þæt hi woldon þa helle belucen wið ures drihtnes fore and wið his þidercyme 
57.17.11: hit segð þæt hi wurðon rædlice afyrhte þa ure drihten com on þas niht to þære hellegatum and þa locu toburston and niðer feollen ongean hine 
57.17.12: and he eode þa in ure drihten and abræc þa helle and generode þa halgan sawla þe on þam wite ær lange sæton 
57.17.13: and hi wæron þa sprecende þa helwara heom betwinan and cwædon 
57.17.14: hwæt la þes cæmpa si þe þus in to us gæð 
57.17.15: wene we hwæðer ure gatewardes slæpon þa þe fihtlingc in to us eode 
57.17.16: se deofol wæs of þære helle gefaran to þan þæt he þa earman iudeas gelærde þæt hi crist on rode ahengon and get þær ne com 
57.17.17: eale þæt he nathwylc yfel him is geþenod on þisse helle 
57.17.18: he þa ure drihten astah forð on þa helle mid his leohtes leoman oðþæt he geseah hwær adam sæt ure ealre fæder mid eallum his frumcynne 
57.17.19: and adam wæs þa sprecende and he cwæð 
57.17.20: hwæt wene we hwæt þis liht sy þe þus hate scineð on þas helle æfter þisse undeadlican worulda 
57.17.21: hi wæron þa sprecende þa helware him betwynan and hi cwædon 
57.17.22: hwæt is þes scinende and þes beorhta þe us ypð mid his leohtes leoman 
57.17.23: yfele we syndon her in begane 
57.17.24: hwæt we nu wæron gefægene þæt we us moston bediglian on urum scræfum þæt he us ne swæncgte mid his mægnþrymme 
57.17.25: hwæt we witon þæt næfre ær næs nan to þan dyrstig þæt he lifigende in to us eode 
57.17.26: wene we hwæðer he hine heonan hwyrfe buton ure wrace 
57.17.27: hwæt we witon þæt næfre ær þes middaneard þyllicne ne aspæw on ure holu 
57.17.28: ne næfre ær þus wynsum liht ne com on þis blinde setl ne on þisne sweartan seað 
57.17.29: hwæt ge geseoð and geherað nu þæt þeos arlease smiððe is adumbod 
57.17.30: þæt þeos helle and þas wite geswicað swa hi ær ne dydon 
57.17.31: ne þas sawle ne spercattað under urum slagum 
57.17.32: ne hi ne byfiað ne ne forhtiað 
57.17.33: hwæt we seoð þæt þes scinenda is to þam hider gecuman þæt he generað þas sawla 
57.17.34: and he reafað þas hella nyle he her beon mid us on þisum wite 
57.17.35: and her segð æfter þa þa helwara þus runodon þa þæt scyldiga folc and þæt geswæncte werod adam and his cynn hi feollon to ures drihtnes fotum and mid wependum wordum hi cwædon 
57.17.36: drihten genere us of þisum witum þæt næfre deofol ofer us ne beo æfter þe 
57.17.37: þa se stranga wið þone strange geræsde þa ure drihten æt fruman þone deofol geband and træd under fotum and þæs deofles miht lytlode 
57.17.38: and ure drihten nam þa adam be his handa and teah hine of þære helle and ealla þa halgan sawla þe þæron wæron 
57.17.39: and on þone dæg þe nu todæg is mycele here hi þa haligra sawla he lædde mid him up of þære helle and brohte to heofonum 
57.17.40: and gefeolde þa setl mid þam sawlum þe lange ær weste stodon 
57.17.41: swiðe us is þonum to geþæncenne men þa leofestan hwæt ure drihten hæfð eft gemynt hider to cumenne on þisne middaneard on forman easterniht to þan þæt he ealre þysse worulde ænde gesett 
57.17.42: swa ure drihten self cwæð 
57.17.43: ic cume and mine mede mid me bringe 
57.17.44: he cymð ure drihten on þisne middaneard mid mycclan egesan 
57.17.45: sunna and mona aðistriað and steorran fealleð on eorðan 
57.17.46: and heofonas beoð gefealdenne swa boca leaf 
57.17.47: and he sænt þonne ure drihten his ængles feower 
57.17.48: and hi blawað þonne feower beman on feower healfe þises middaneardes 
57.17.49: þonne segþ hit her siððan hi þa beman geblawan habbað þæt næfre fisc ne fugol ne wæter ne wilde deor ne fyr ne fela wuhta to þam wide þæs mannes lichamon todæleð on þisse worulda on anes eages byrhtme hwile hi bið eft gegaderode 
57.17.50: and hi arisað þonne upp of þære eorðan and gað forð to þam dome 
57.17.51: and syððon þeos eorðe forbyrneð mid eallum hire gestreonum and gemylt niðer on helle 
57.17.52: and he þonne sit ure drihten on his heahsetle and he hæfð his rode him on handa and heo lihteð ofer ealne middaneard 
57.17.53: and heo bið blode bestreded swa hi wæs on þam dæge þe he þæron þrowode 
57.17.54: and þa wunda bið swa opene and swa neowe swa hi wæron on þan dæge þe hi iudas on his licchaman geworhte 
57.17.55: and he forbyrneð beforan drihtnes heahsetle and eall mancyn sceal byrnen on þam fyre ær hi to þam dome gangen þæt hi synde clænran and þe beorhtran beforan cristes gesihða 
57.17.56: and þonne godes engles arædeð ælces mannes weorc swa god swa yfel swa hi ær geworht hæbbað 
57.17.57: hi standeð þonne æt þan dome þe him her nu ne herað ne his lare ne gemað 
57.17.58: hi beoð þonum swiðe heofende and wepende and hyra wurþung þær ne beoð mare þe þæs mæstan þeowan 
57.17.59: þa deman and þa ealdormen þe nu ærmre manna eahta nædunge nymað hi sworettað þær and hate fnestiað 
57.17.60: and hi swætað bloda and him þær ne bið nan celnes geseald ne nan rest 
57.17.61: eala men þa leofestan understandeð þæt ge beforan eow rædan geherað 
57.17.62: and ondrædað eow þone toweardan dæg þe ure drihten on cumeð to demenne ealle þam þe fram þan frumsceapenan men adame oð þone andweardan dæg gesceapene wæron 
57.17.63: ealle hi cumað to þan dome 
57.17.64: þæs dæge weorc byð egeslic and egesfull eallum gesceaftum to gebiddenne 
57.17.65: hi gangað þonum þæs godes engles and ascadað þa gedefan men fram þan synfullan 
57.17.66: and hi settað þa gode on þa swiðran healfe and þa synfulle on þa wynstre 
57.17.67: and he hwyrfþ hine þonne on þa wunstre hand ærest ure drihten and bið þonne sprecende to eallum þan synfullum mannum efne swa he to anum men spræce and he cwæð 
57.17.68: eala þu man hwæt ic þe mid minum handum geworhte þæt þu wære me selfum to gelicnesse 
57.17.69: ic þe gestaþelode on neorxnewanges wuldre þa þu mine þa liflican bebode forhogodest and þu hyrdest þam swicendan deofle swiðer þonne þan þa þe gesceop 
57.17.70: þa ic þe asænde and awearp of þam wuldre to deaðe 
57.17.71: þa ic me geeadmedde to þam þæt ic sohte fæmnan innoð 
57.17.72: and ic wearð geboren þurh mænnisc gebyrd for þe 
57.17.73: and cildlice sceama ic geþafode 
57.17.74: þæt me mann mid bradum handum sloh on min nebb 
57.17.75: and eced and geallan ic onbyrgde for þe 
57.17.76: and me man swang mid swipan 
57.17.77: and þyrnene helm man sette on min heafod 
57.17.78: and ic let mine sidan þurhþyrlian þær ic þe of deaðe generode 
57.17.79: loca nu and geseoh þara wunda swaðo and þære nægla dolh þe min lichama wæs mid þurhdrifen 
57.17.80: ealle þas sar ic geþafode for þe þær ic tilode þæt þu on heofonan rixodest 
57.17.81: forhwam la man forluru þu þis eall þe ic for þe geþrowode and forhwam underfencge þu þis on unþanc 
57.17.82: ic nu længc be minum deaðe ne sprece 
57.17.83: ac agyf me þæt lif þæt ic for þe sealde and agif me þin lif forþam ic min for þe sealde 
57.17.84: forhwi besmite þu me mid þinum synnum and þæt tempel þe ic me selfum gehalgode 
57.17.85: þa sealdest þu deofle hus þær ic me restan þohte 
57.17.86: forhwan bescyredest þu þe nu todæg heofona rices gefean 
57.17.87: me wæs seo rod þinra synna myccle hefigre þonne me wære seo þe ic on þrowode 
57.17.88: ic cweðe nu to eow gewitað ge awyrgede fram me on þan ece fyr 
57.17.89: and ic betyne nu todæg heofona rices duru eow togeanes swa ge betyndan eowre duru togeanes þearfum þe on minum naman to eow clypodon 
57.17.90: nelle ic geheran nu todæg eowre stefne þe ma þe ge woldon geheran þæs ærman stefne 
57.17.91: hi foð þonne þa deofla to þan sawlum and lædað hi to helle 
57.17.92: þonne gæð sanctus petrus forð æfter and belycð þa helle and weorpð þa cæge on þone seað þe næfre gode on gemynde ne cymð 
57.17.93: he hwyrfð þonne ure drihten hine on þa swiðran healfe to þan gedefum and to þam gecorenum mannum and he cwæð 
57.17.94: þa me hingrode þa sealden ge me mete 
57.17.95: þa me þyrste þa sealdon ge me drincan 
57.17.96: þa ic wæs nacod þa scryddon ge me 
57.17.97: þa ic wæs ealðeodig þa onfengen ge min 
57.17.98: þa ic wæs untrum þa fandodan ge min 
57.17.99: and hi þonne cweðað 
57.17.100: drihten hwænne wæs þæt æfre þæt þu þæt behofodest 
57.17.101: and him þonne answerað ure drihten and cwæð 
57.17.102: þonne ge sealdan þan earman þonne onfencg ic þære ælmessan 
57.17.103: and he arist þonum ure drihten of þan domsetle and he færð þonum to heofonum 
57.17.104: and þa ealle mid him þe nu her on middanearde þæs rices georneð and æfter earniað and ures drihtenes bebodu healdeð 
57.17.105: se drihten leofað and rixað on ealre worulde woruld a buton ende soðlice on ecnesse we cweðað amen 

