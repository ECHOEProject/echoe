in inuentione sancte crucis 

57.18.1: men þa leofestan geheorað nu hwæt ic eow wille secgan ymbe þa halgan rode þe crist on þrowede 
57.18.2: hu heo on þisne dæg gefunden wæs 
57.18.3: þa þa wæs agan an hund wintre and þreo and þrittig wintra æfter cristes þrowunga and upstige to heofonum 
57.18.4: þa rixode constantinus se mære casere on roma byrig 
57.18.5: he wæs eawfæst on þeawum and arfæst on dædum cristenre manna fultumiend and næs swaþeah þe get gefullod 
57.18.6: and þa on þan sixte geare constantinus rice þa wæs gesamnod mycel ealþeodig folc to þære æ þe is gehaten danubia 
57.18.7: and wæron gearwe to feohtenne ongean þone casere and on þa romaniscan leoda 
57.18.8: þa wearð hit sona þan mæren constantine þam casere gecydd 
57.18.9: and he þa sona gegaderode myccle ferde and ongean his fynd ferde mid carfullum mode 
57.18.10: and gelome behyld wið heofenes weard biddende georne godcundne fultum 
57.18.11: ða hi to þære ea comon þa geseah he þa mycclan and þa unarimendlican ferde þære his feonda 
57.18.12: þa wæs he swiðe sarig and geunrodsod forþan þe he wende þæt heo ealle scoldan sweltan 
57.18.13: þa on þære ilcan nihte þe constantinus slep and hine gereste þa com him to sum swiðe fæger ængel on hwitum scinendum reafe and hine awrehte 
57.18.14: constantinus ne beo þu na unrot ac beseoh nu up into þære heofonum 
57.18.15: and þær geseoh þæt halwendum tacen cristes rode on myceles leohtes beorhtnesse and ongean him gesett and gemearcod 
57.18.16: and þas word bufan þære rode awritene wære 
57.18.17: constantinus on þisum tacne þu ofercymst and oferswiðst ealle þine feond 
57.18.18: he awoc þa bliðelic for þære fægran gesihðe and for þære mæran behatene sige 
57.18.19: and mærcode him þa on his heafode halig rodetacen and on his guðfanan gode to wurðmente 
57.18.20: þa sona on morgen het se casere constantinus gewyrcan ane gyldene rode on þære ilcan gelicnesse þe he on heofonum swa mærlice scinende geseah 
57.18.21: and hi beforan him beran het ongean þa hæþenan 
57.18.22: sona swa hi on þæt halige rodetacen gesawon þa wurþon hi sona afyrhte and to fleame gehwyrfde 
57.18.23: and constantinus se mære casere þa sige hæfde 
57.18.24: and his ferd þa hæþenan ofsloh and hi eac sume on þære ea wurdon adrængcte 

57.18.25: men þa leofestan on þisum dæge se ælmihtiga god sealde mycelne sige þan mæran cyninge constantine þurh þæt myccle mægen þære mæran cristes rode 
57.18.26: æfter þam þe se mære casere eft ham gewænde to his hagenre byrig into rome 
57.18.27: þa het he him to gelangian ealle þa ealdermen and þa boceres þæs iudeiscen folces 
57.18.28: and axode hi hwæs tacon þæt beon mihte þe he on þære heofonan swa mærlice scinende geseah 
57.18.29: hi þa cwædon hit is þæt mycele and þæt mære heofonlice tacen þe þæs liofigende godes sunu on þrowode 
57.18.30: ða þæt geaxoden þa þe þær cristene wæron þa comon hi rædlice to þam mæran casere constantine 
57.18.31: and swiðe bliðe mode him bodedon þa halgan þrynnesse and be þan halgan tocyme þæs acænnedan godes sunu 
57.18.32: on hwylce wisen he acenned wæs þurh mænnisce lichaman of þære halgan fæmnan sancta marian 
57.18.33: and tealdon him þa þrowunge þe ure hælend on þære rode þrowode for mancynnes alesednesse 
57.18.34: and hu ure drihten on byrgenne wæs gebyrged and on þan þridden dæge undeadlice of deaðe aras 
57.18.35: and helle gehergode and þone ealdne deofol gewrað 
57.18.36: and seoððan to heofona astah and þider weg gerymde þan þe þæt geearnian willað 
57.18.37: ða þis þan mæran casere constantine geteald wæs þa wearð he swiðe bliðe on mode 
57.18.38: and asænde þa his modor elenan mid myclan werode to rome byrig to þam bisceope 
57.18.39: and hine geornlice biddan het þæt he hrædlice him to come and hine gefullode 
57.18.40: ða sona se biscop þæs gode geþancode and hine gefullode on fæder naman and sunu and on þæs halgan gastes 
57.18.41: and hine fæstlice trymde to þam rihtan geleafan 
57.18.42: and hi þa ealle heora deofolgeld tobræcon and towurpon 
57.18.43: and hiom þær circan gehalgode and ealle circlice hadas gesette ændebyrde 

57.18.44: ða siððan se mære constantinus wæs getrymmed mid þan rihtan geleafan he þa leornian ongan þa godcundan lare and þa cristesbec rædan 
57.18.45: þa he geleornod hæfde on þam halgum bocum on hwilcere stowe ure drihten on rode gehangen wæs 
57.18.46: þa sænde he his moder þa halgan fæmnan helenan mid mycclan werode to þære wulderfullan byrig ierusalem 
57.18.47: to þan þæt hi þær ofaxian sceolde þa halgan rode 
57.18.48: and he hire bead þæt hi sceolde on þære ilca stowa circan getimbrian þær heo þurh godes fultum þa halgan rode finden mihte 
57.18.49: seo eadige cwen helena þa fæstlice hire hiht gesette on gode ælmihtigan and to hierusalem ferde 
57.18.50: ða hi ineode in þa wulderfullan byrig ierusalem þa het hio hire to gesamnian eall þæt iudeisce folc 
57.18.51: þa þa hi comon toforan hire þa spræc heo heom to and þus cwæð 
57.18.52: ic wat and geleornod hæbbe on eower witegungbocum þæt ge wæron fram frymðe gecorene fram criste selfum 
57.18.53: and he ure drihten godcundre wuldre gewrohte 
57.18.54: feola blinde he onlihte and deafum hearcnunge gesealde 
57.18.55: and deofle he of mannan adræfde and hreoflige he geclænsode 
57.18.56: and deade he to life arærde and mænige mistlice untrumnesse he gehælde 
57.18.57: and eowre yldran þone ælmihtigan drihten middaneardes alysend þurh deofles lare to deaðe fordemdon and on rode ahengon 
57.18.58: and he on þam þriddan dæge of deaða aras 
57.18.59: and get eowra heortan ahærdode synde þæt ge ne moton ongeton ne oncnawan þone soðfæstan sceppend middaneardes hælend 
57.18.60: and seo awyrgodnesse ofer eow wunað þe eower eldran selfe abædon on þære þrowunga ures hælendes þe hi cwædon 
57.18.61: si his blod and his blodes wræc ofer us and ofer ure bearn 
57.18.62: ac geceosað eow nu þa wisiste men of eowre mægþe to þam þæt hi me rihtlice andswærian mugan þæs ic heo axian wille 
57.18.63: and hi þa mid mycclan ege ut eodon and geornlice þohtan hwæt si axung beon sceolde 
57.18.64: and hi þa gecuran þusend þæra best geleardra iudeiscra manna and toforan þæra halgan cwene gelæddon 
57.18.65: ða spræc seo halige cwen helena 
57.18.66: undernimað nu mine word 
57.18.67: la hu ne leornode ge on eowrum witegungbocum be þan tocyme þæs acænnedan godes sunu 
57.18.68: þæt ure hælend ahangen wæs on rode swa his agen wille wæs 
57.18.69: swa ge selfe ealle þa þincg witað and cunnað and nu get ge ongytan nyllað þæs ic eow axian wille 
57.18.70: hi andswæredan hire and cwædon 
57.18.71: sege us hlæfedig forhwi þu us stiðlice word tosprece 
57.18.72: hi andswerede and cwæð 
57.18.73: gað nu and ceosað gyt of þisum þa weres þe best gelærede beon þæt hi me on þissum dæge ealle þa þincg gecyðan magon þe ic heo axian wille 

57.18.74: hi þa mid mycclan ege ut eodon fram þære cwene and heom betweonan geflit hæfdon 
57.18.75: and geornlice þohton hwæt seo axung beon mihte 
57.18.76: ða spræc þær an iudas wæs gehaten 
57.18.77: ic wat soðlice hwæt seo axung wile beon ymbe þas halgan rode þe ure yldran þæne nazareniscan hælend on hengon 
57.18.78: gif þeos cwen þis geaxian wille þonne behealdan ge hwæðer ge hi hire cyðan willen 
57.18.79: forþon soðlice we witan þæt siððan ealle ure eldrena gesetnessa toworpona beoð 
57.18.80: he cwæð þa eft 
57.18.81: zacheus min ealdefæder sæde minum fæder symone and min fæder sæde me and cwæð to me 
57.18.82: min leofa bearn þonne seo axung geweorða ymbe þa halgan rode þe ure yldran hælend crist on ahengon þænne warne þu þe þæt þu hit ne cyðe ær þan þu to deaðe acwelmod beo 
57.18.83: forþon næfre ma siððan iudeisc cynn længc ne rixað 
57.18.84: ac þanne bið þæra manna rice þe gelyfð on þone ælmihtigan godes sunu 
57.18.85: þa andswarode ic mine fæder and cwæð 
57.18.86: fæder min gif ure yldran wistan þæt he wæs crist þæs lifigende godes sunu forhwi ahengon hi hine on rode 
57.18.87: ða cwæð min fæder to me 
57.18.88: iuda min leofa bearn næs ic næfre on heora geþeahte ne him æt þære spræce ne gefultumend 
57.18.89: ac ic eafre swiðor ongean hi spræc forþon þe ic ongeat symle his þone halgan and wunderlican naman þæs lifigendan godes sunu 
57.18.90: þæne ure eldran mæn for andan ahengon and for graman to dæðe fordemdon and hine on rode ahengon 
57.18.91: and he wæs on byrgenne gelegd and þam þriddan dæge soðlice of deaðe aras 
57.18.92: and æfter his wulderfullan æriste he hine æteowode his gecorenum leorningccnihtum 
57.18.93: and þin broðor stephanus fæstlice on hine gelefde 
57.18.94: and þa forþam þa phariseiscan and sunderhalegan hine to deaðe fordemdon and hine mid stanen oftorfedon 
57.18.95: and þa cwæð he 
57.18.96: min drihten ne wit þu heom þa synna þe heo on me wyrcað 
57.18.97: þa cwæð min fæder eft to me 
57.18.98: ic lære þe min leofe bearn þæt þu onrædlice and fæstlice on crist þæs lifigendan godes sunu gelefe 
57.18.99: þonne hæfst þu lif mid him a on ecnesse 
57.18.100: ða þingc me sæde min fæder symon swa ic eow nu gesæd hæbbe 
57.18.101: þænce ge nu hwæðer ge hit hire cyðan willan gif hi þises axian wille 
57.18.102: hi andswarodon him and cwædon 
57.18.103: ne geherdon we næfre ær þas þingc þe þu nu sægst 
57.18.104: gif þeos cwen þyses axian wille þonne warna þu þe þæt þu hit hire næfre ne cyðe 
57.18.105: we hit nyten ne ne cunnon 

57.18.106: ða hi þis heom betweonan spræcon þa cleopodon þæra cwenan campan þider and heo heton þæt heo rædlice comon toforan þære mæran cwene 
57.18.107: ða heo beforan hire stodon þa cwæð he heom to 
57.18.108: soðlice ic secge þæt ic eow ealle on fyre hate forbærnan buton ge me soðlice gecyðan þa halgan cristes rode 
57.18.109: hi wæron þa sona swiðe afyrhte gewordene sealdan hire þa iudan ænne and hire to cwædon 
57.18.110: hlæfdig þis is soðfæst wer and he is glæwost ure gelærod and he mæg þe ealle þa þing gecyðan þe þu us axost 
57.18.111: seo cwen forlet þa hi ealle and nam iudan ænne and him to cwæð 
57.18.112: nu is on þinum agenum gewealde ge þin lif ge þin deað 
57.18.113: geceos nu swa hwæðer swa þu wille 
57.18.114: hire andswerode þa iudas and cwæð 
57.18.115: gif hwylc man si hearde ofhingrod and him mon lecge toforan stanes and hlafas hwa is æfre swa dysig þæt wille eton þa stanas and lætan þa hlafas 
57.18.116: him þa to cwæð seo mæra elena 
57.18.117: gif þu wille libban on heofonum oððe on eorþon þonne cyð þu me hwær seo gehealdon seo halige cristes rode 
57.18.118: iudas hire þa andswerode and cwæð 
57.18.119: ic nat hit ne ne can forþon þe hit wæs gedon mare þonum for hundrod wintrum 
57.18.120: and ic eam iung and þæt ne geman 
57.18.121: him andwyrde seo mære cwen 
57.18.122: ic hæbbe gerædd on þam halgum cristesbocum þæt seo stow hatte caluarie locum þe ures hælendes rode on gehealdon is 
57.18.123: ac gecyð me hwær sy stow sy oððe ic þe mid hungre hate acwellan 
57.18.124: hire andswærode þis iudas and eft cwæð 
57.18.125: ne ic þa stowe ne can ne ic þa get geboren næs 
57.18.126: þa bebead seo cwen elena þæt hine man name and sette on ænne drygne seað butan æte and butan wæte 
57.18.127: and þa wunode he þær seofan dagas and seofan niht 
57.18.128: and þa on þan seofoðan dæge clypode iuda upp of þam seaðe and þus cwæð 
57.18.129: ic eow bidde and hælsige þæt ge me of þisum seaðe upp ateon and ic eow getæce þa halgan cristes rode 

57.18.130: ða he of þam seaðe wæs þa for he to þære stowe þe ure hælend on ahangen wæs ða he þider com þa aþenede he his hande and to criste gebæd and þus cwæð 
57.18.131: min drihten hælend crist þe þu gesceope heofonas and eorþan and sæ and ealle gesceafte þe on þan syndon 
57.18.132: nu ic bidde þe drihten for þinre mildheortnesse þæt þu ateowige us þine þa halgan rode þe þu on þrowodest and mancynn þurh alysdest 
57.18.133: do þæt þær astige upp of þære stowe se swetesta bræð ealra deorwurðra wyrtgemanga 
57.18.134: þæt ic þænne fæstlica on þe gelefa þæt þæt þu eart ealra cyninga cynincg and þæt þu leofast and rixast a on ecnesse 

57.18.135: ða iudas þis godcund gebed gefylled hæfde and þa sona beofoda eall se stow and þær astah upp on þære stowe se swetesta bræð eallre deorweorþesta wyrtgemanga 
57.18.136: and þæs sona iudas mycclum wundrade and he þus cwæð 
57.18.137: ic soðlice segge þæt se acænnede godes sunu is hælend and neregend ealles mancynnes þe on hine geleofan willað 
57.18.138: ic þe nu bidde and hælsige min drihten hælend crist þæt þu adilgie mina synna þæt ic mote on þam gerimtæle beon mid minum breðer stephanen þe fela godra dæde be him synd awritene gemang þære apostola wundergeweorcum 

57.18.139: ða iudas þas word gecweðen hæfde þa genam he ana spadan and dealf þa eorþan 
57.18.140: þa xx fota deopp þa fand he þær þreo roda 
57.18.141: þa wæs he sona swiðe bliðe 
57.18.142: genam þa þa þreo roda and bær hi þa to þære wunderfullan byrig hierusalem toforan þære mæran cwene elenan 
57.18.143: heo cwæð þa to iudan 
57.18.144: sege me on hwylc þissere roda ure hælend ahangon wære ic wat þæt þa synd þære twegra þeofa þe on twa healfa on his hangende wæron 
57.18.145: ða nyste iudas hire þæt to secgenne 
57.18.146: ac genam þa þa þreo roda and gesette hi onmiddan þære wunderfullan byrig hierusalem and þær gebad drihtnes wuldres 
57.18.147: þa hit wæs æt none þæs dæges þa bær man þær ænne geungne cniht forðferodne 
57.18.148: ða wæs iudas þæs swiðe bliðe and cwæð to þære mæran cwene helenan 
57.18.149: hlæfdig nu ge magon oncnawan þa mihte ures drihtnes hælendes cristes 
57.18.150: hwæt þa iudas het setton þæt lic genam þa þa ana rode and legde uppan þam deadan 
57.18.151: bæd þa swiðe georne god ælmihtige for his naman and for his mæran mildheortnesse and eall þæt folc eallswa biddende 
57.18.152: het þæt god ælmihtig sceolde geswutelian þurh his mæron mihte hwylc seo rode wære þe he on ahangon wæs for mancynnes hælo 
57.18.153: se lichame læg swa forð dead swa he ær wæs 
57.18.154: he genam þa oðre þa wæs eall þæt ilce 
57.18.155: þa genam he þa þriddan 
57.18.156: þa aras se cniht sona libbende and gesund and drihtenes namon bletsode 
57.18.157: and ealle þe þær wæron bletsodon and herodon and mærsodon drihtnes namon 

57.18.158: ða wæs se niðfulla deofol on helle mid yrre and mid hatheortnesse astyrod 
57.18.159: and þa he swiðe hlude and eislice grædde and þus cwæð 
57.18.160: hwæt is la nu þæt me eft beswicen hæfð 
57.18.161: eale þu nazarenisce hælend þurh þine þrowunge þe þu getuga to þe ealla þa sawle þe ic ær þurh me beswicon hæfde 
57.18.162: eala þu iudas hwæt is þis þæt þu me nu dest 
57.18.163: ær ic þurh þæne iudas cristes belæwende wæs geweorðod and ic mycel folces to helle geteah 
57.18.164: nu ic þurh þisne iudan eam fram aweorpen 
57.18.165: iudas þa wearð gefulled mid þan halgan gaste and þus cwæð 
57.18.166: se hælend þe leofað and rixað þe besænce on þone deopan hellegrund 
57.18.167: sona þa næs se feond þær nahwær geseowen ne geheord 

57.18.168: þa hi þis geherde seo eadige cwen elena þa wundroda hi swiðe þæs mycclan geleafan þe iudas to gode hæfde 
57.18.169: and heo þa halgan cristes rode bewyrcen het mid golde and mid seolfre and mid deorwurþum gimmum 
57.18.170: and cirecen het getimbrian on þære ilcan stowe þe seo rode on gefundan wæs swa hire sunu constantinus ær beboden hæfde 
57.18.171: and iudas þa fulluht underfengc æt þan burhbisceope 
57.18.172: and se bisceop iudas naman awænde and hine het quiriacum and siððan he gefullod wæs 
57.18.173: and he þa siððan mærlice geþeah þæt æfter þæs bisceopes forðsiðe he wearð to bisceope gecoren and gehalgod 

57.18.174: ða ongan sancta helena swiðe geornlice axian þa nægles þe ures hælendes hande and his fet þurh adrifene wæron 
57.18.175: hio het hire þa to feccan þone halgan bisceop quiriacum þæ ær wæs iudas gehaton and cwæð him to 
57.18.176: ic þe bidde and hælsige þæt þu ofaxie þa næglas þe ure hælend on þære rode gefæstnod wæs 
57.18.177: and he sona se halga bisceop quiriacus mid his mæssepreostum and mid his diaconum and mid þam geleaffullum folce þider for to þære stowe caluarie locum and mid him bæran het þa halgan rode 
57.18.178: þa heo to þære stowe comon þa ahof he his eagan up to heofonum and digellice on his breost beot and þus cwæð 
57.18.179: min drihten hælend crist ic þe bidde and hælsige for þinre mycclan and mæran mildheortnesse þæt þu me gecyðe þa næglas þe se halige lichama on þære rode mid afæstnod wæs 
57.18.180: þa he þas word gecwedon hæfde þa cwæð þæt folc amen 
57.18.181: and þær com mycel leoht up of þære stowe þe seo halige cristes rode on gefunden wæs 
57.18.182: and þær ateowdon þa næiglas and on þære eorðan scinen and blican swa þæt seleste gold 
57.18.183: ealla þa þe þær wæron spræcon and þus cwædon 
57.18.184: nu we magon oncnawan and ongetan soðlice þæt se acænnede godes sunu is hælend and alesend ealles mancynnes þe on hine geleofað 
57.18.185: and he þa se bisceop sanctus quiriacus mid mycelre blisse and mid geleafan genam þa næiglas and heo brohte toforan þære arwurþan cwene helenan 
57.18.186: and hi sona hire cneowa gebegda and hire heafod ahylte to þære eorþan 
57.18.187: and inwardlice heo gebæd to þam næiglan and geornlice þæncan ongan ymbe þa næiglas hwæt heo best gedon mihte 
57.18.188: ða com stefne of heofonum and cwæð 
57.18.189: nim þas næiglas and hi besmiþian hat on þines sunes bridle constantines þæs caiseres 
57.18.190: þonne hæfð he sige and sibbe on æghwilcum gefeohte 
57.18.191: and heo þa swa dyda swa hira bebodan wæs þurh þone halgan gast 
57.18.192: and hi þa geoffrode mycele þingc þam bisceope quiriaco 
57.18.193: and se halga bisceop swa mycele geofa hæfde æt gode þæt he þurh his godcunde gebeda manige mistlice untrumnesse gehælde 

57.18.194: and heo þa seo eadiga cwen eft ongean for to rome byrig and ealle þas þincg þam mæran casere constantine gecydde 
57.18.195: and hi budon þa eallum þam folce þæt hi symle þisne dæg mid mycelre arwurðnesse healdon sceoldon þe seo halige cristes rode on gefundon wæs 
57.18.196: þa iudei genomen þa halgan cristes rode þurh deofles lare and heo hi hyddon under eorðan an hund wintre and þreo and þrittig wintra 
57.18.197: þa nolde se mildheorta drihten geþafian þe on hire selfwilles þrowode and on þan halgan rodetacne eall mancyn alysde þæt heo behydd a længc wære 
57.18.198: ac heo wulderfullice geswutelode eall swa we ær beforan eow ræddan on þisum halgan dæge 
57.18.199: him selfum to lofe and to wurðmente and mannum to hæle and to gescyldnesse wið eallen deofles costnunga 

57.18.200: men þa leofestan us gedafenað þæt we þysne dæg symle wurðian mid cyrcesocna and mid ælmesdædum and mid halgum gebedum 
57.18.201: þæt we þurh þa halgan cristes rode us gebletscian moten þæt we helle deofle on þysum life and on þam toweardan hynðe and midwununge forbugan mugan and moton 
57.18.202: se drihten þe on þære halgan rode þrowode us gefultumige þæt we hit swa healdan moton swa ures drihtnes wille sy and us selfum þearflic sy 
57.18.203: sy him selfum þanc þæs þe he for us geþrowode 
57.18.204: and sy him symle lof and wuldor ealre his godnesse þe he mancynne gecyd hæfþ a on ealre worolde woruld a buton ænde on ecnesse amen 

