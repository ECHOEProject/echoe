in tertia feria in letania maiore 

38.36.1: mine gebroðra ða leofestan ðis syndon halige dagas and halwendlice and urum sawlum læcedomlice 
38.36.2: and us gedafenað þæt we hi wel begangan mid fæstenum and mid ælmesdædum and mid halgum gebedum and mid reliquiasocnum and mid urum eadmodlicum gange and mid ealre heortan onbryrdnysse 
38.36.3: and hit geberað þæt þa gehadoden gan nyhst þam haligdome þonne þa lawedan æfter hiom þa weras beforan þam wifum and uton lætan ure idelan spræca and hleahtras ægðer ge þonne we ut gangan mid þam haligdome ge þonne we into cyrcen gangen 
38.36.4: forðam þe ðam deofle bið swa leofre swa we seldor on godes temple cuman and þonne we þærinne beoð buton twyon gyf we elles hwæt þærinne doð buton þæt þæt us beboden is on haligum bocum 
38.36.5: he us eall þæt oðer lærð 
38.36.6: selre bið urum gehwilcum þæt we on cyrecan ne cumen þonne we cumen gyf we þærinne idele spræca drifan willað and idele geþancas þærinne geþencan 
38.36.7: forðam ðe se deofol æfter urum forðsiðe ealle þa idelan spræca and þa dyselican word þe we þærinne gesprecað and þa unnyttan geþohtas þe we þærinne geþencað ealle eft deoflu hi æfter urum forðsiðe ongean wurpað butan we ær geswican willan 
38.36.8: we ræddon on haligum bocum þæt sum mære wer wæs on eorðan se wæs godes witega þam wæs nama helias 
38.36.9: be þam is awriten on haligum bocum þæt he abæd æt gode for ðæs folces geleafleaste þe he mid wunode and for heora manfullum weorcum þæt hit ne rinde þrim gearum ne þærtoeacan six monðum 
38.36.10: and sona swa he eft geseah and ongeat þæt þæt folc to gode gecyrde he eft hrædlice æt gode abæd þæt he eft ren ofer eorðan wæstmas sealde and he hrædlice tiða wæs 
38.36.11: uton us nu ealle þe geornor warnian and forlætan urne gedwolan and unrihthæmædo and ærætas and oferdruncennyssa and hlafordswicunga and ofermetto and andan and oferfylle and galnysse and sceandlicnyssa and leohtbrædnyssa and idele spræca and ealle unclænnyssa and ealle yfelu þe læs us ahwænne god for urum yfelum geearnungum ure eorðan wæstmas fram afyrre and us swilce witu on asende þe we aræfnian ne magon 
38.36.12: ac uton symle of eallum þam godum þe us god her on worulde læne him þa teoþunga don eadmodlice þonne tiðað us drihten þe rumlicor þæra nigon dæla 
38.36.13: and uton georne of þam nigon dælum godes þearfum ælmyssan dælan forþam seo ælmyssylen alyst þone synfullan mann fram synnum and fram deaðe 
38.36.14: and swa swa wæter adwæst fyr swa adwæsct seo ælmyssylen þa synna of manna gehwilcum þe hi rumodlice deleð 
38.36.15: fæsten and ælmessylen sceolon æghwilcum cristenum menn ætgædere fylian forþam þæt fæsten is halig þing and hit is heofonlic weorc 
38.36.16: and hit is duru þæs heofonlican rices and hit is hiw þære toweardan worulde 
38.36.17: and se bið gode geþeodd se ðe hit haliglice deð and bið geælfremed fram middanearde and he bið gastlic geworden 
38.36.18: þurh þæt beoð leahtras afyllede and þæt flæsc bið geeadmett 
38.36.19: and þurh þæt beoð deofles costunga oferswiðede and hit fremað swiðe micclum for gode þam ðe hit willendlice fæst 
38.36.20: and seo ælmyssylen is gefyllednys and fulfremednyss ealra goda 
38.36.21: and heo is halig þing and heo geicð þa andweardan and heo gewanað synna 
38.36.22: and heo gemænigfylt gear and heo geæðelað þæt mod 
38.36.23: and heo tobræt gemæro and heo aclænsað ealle þing 
38.36.24: and heo alyst fram deaðe and fram witum and heo geþeodeð þone mann þe hi begæð to godes englum and hyne ascyrað fram deoflum 
38.36.25: and heo is unoferwinnendlic weall ymb þa sawle 
38.36.26: and him fram adrifð deoflu and englas to gelaþað on fultum 
38.36.27: and heo þurhfærð þone heofon and forestæpð þone syllendan on heofona rices wuldre and heo cnyst heofona rices duru 
38.36.28: and heo awecð englas ongean and heo tosomne gecigeð drihten ælmihtigne on fultum þam ðe hi luflice and rumodlide dæleð 

38.36.29: þreo cyn syndon ælmysdæda 
38.36.30: an is lichamlic þæt man þam wædligendan to gode sylle swa hwæt swa man mæge 
38.36.31: oðer is gastlic þæt man forgyfe þam þe oþrum ænig yfel deð eall þæt he him to wite 
38.36.32: þridde is þæt man þa dweligendan on soðfæstne weg gelæde 

38.36.33: uton nu men ða leofestan georne ægðer began ætgædere ge fæstenu ge ælmysdæda 
38.36.34: and uton us georne scyldan wið ða eahta heafodleahtras þe singallice manna sawla wundiað and god geæbyliað and deoflu gegladiað and on helle gebringað ælcne þæra þe hi oð heora ytemystan dagas begað 

38.36.35: i se forma heafodleahtor is ofermodignys 
38.36.36: seo is gecweden cwen ealra yfela 
38.36.37: þurh þa feollon englas of heofonum on helle and to deoflum gewurdon 
38.36.38: and heo is gecweden angin ælcere synne 
38.36.39: seo bið oft upsprungen of forhogunge godes beboda 
38.36.40: and þonne þæt mod bið up ahafen be godum weorcum þonne and telþ wenð se man hyne sylfne rotran þonne oðerne 
38.36.41: of ðære is soðlice acenned ælc unhyrsumnys and geþristlæcing and geflit and gedwyld and gylpp and oðre manega yfelu 
38.36.42: ac þas mæg seo soðe eadmodnys ealle oferswiðan 

38.36.43: ii ðonne is se oðer heafodleahtor gecweden gyfernys 
38.36.44: seo is ungemetlic gewilnung ægðer ge ætes ge wætes 
38.36.45: þurh þa gyfernysse þa forman magas mennisces cynnes adam and eua forspildon heofona rices gesælignysse and wurdon aworpene on þis earmlice lif 
38.36.46: on þam byð ælc mann þurh synne acenned and þurh geswinc he leofað and þurh sar he swylt 
38.36.47: seo bið gesewen þrim gemetum on þam menn rixiende 
38.36.48: þæt is þonne se man wile ær rihtre tide his willan mete þicgan and drincas drincan and mare lufað on ægðrum þæra þonne hit ænig gemet si 
38.36.49: of þære byð acenned ungescead blis and sceandlicnys and leohtbrædnys and idel spræc and lichaman unclænnys and unstaðolfæstnys modes and druncennys and galnys and oðre manega yfelu unatellendlice 
38.36.50: þonne mæg seo beon selest oferswiþed þurh fæstenu and þurh forhæfednysse 

38.36.51: iii ðonne is se þridda heafodleahtor gecweden forlyr 
38.36.52: þæt is eall lichamlic unclænnys 
38.36.53: of þam bið acenned modes blindnys and eagena unstaþolfæstnys and idel plega and wrænnys and eall unforhæfednys and hatung godes beboda and gymeleast þæs toweardan lifes and oðre manega leahtras 
38.36.54: þæt bið þeahhwæðere oferswiðed þurh soðe lufe and þurh gehealtsumnysse and þurh gemynd þæs ecan fyres and þurh ege godes andweardnysse 

38.36.55: iiii ðonne is se feorða heafodleahtor gecweden gytsung 
38.36.56: seo is swiðlic grædignes ægðer ge welan to hæbbenne ge to gehealdenne and heo is witodlice ungefyllendlic cwyld 
38.36.57: eallswa wæterseoc man þam wyxt a to þurste þæs þe swiðer swa he swiðor ðrincð swa byð se gytsigenda mann swa he mare hæfð swa he mare gewilnað 

38.36.58: þære gytsunge cynryno syndon anda and stala and sceaþunga and manslihtas and leasunga unrihtwise domas and soðfæstnysse forhogung and oðre manega yfelu 
38.36.59: seo bið soðlice oferswiðed þurh godes ege and þurh broðera soðan lufe and þurh mildheortnysse weorc 

38.36.60: u ðonne is se fifta heafodleahtor gecweden yrre 
38.36.61: þurh þæt ne mæg nan man habban fulle geþungennysse his geþeahtes 
38.36.62: of þam spryt modes toþundennyss and saca and teonan and æbylgð and yfelsacung and blodes agotennes and mansliht and grædignys teonan to wrecanne 
38.36.63: þæt bið soðlice oferswiþed þurh geþyld and þurh þolomodnyse and þurh andgytlic gescead þe god asæwð on manna modum 

38.36.64: ui ðonne is se sixta heafodleahter gecweden sleacnys 
38.36.65: seo derað þearle foroft þam ðe gode þeowian willað forðam þæt mod geondscrið ealle þing 

38.36.66: 

38.36.67: of þære byð acenned slapolnys and sleacnys godes weorces and unstaðolfæstnys and worung of stowe to stowe and murcnung and idele spræca and oðre manega yfelo 
38.36.68: seo bið oferswiþed þeahhwæðere þurh þone biggeng þære rædinge and þurh þa singalnysse þæs godan weorces and þurh þa gewilnunge þæra meda þære toweardan eadignysse 

38.36.69: uii ðonne is se seofoða heafodleahter gecweden unrotnys 
38.36.70: þonne syndon soðlice twa cynrenu unrotnysse an ys halwendlic 
38.36.71: þonne þæs synfullan mannes mod bið geunrotsod for his synnum 
38.36.72: þonne is se oðer cwyldbærendlic 
38.36.73: þisse worulde unrotnys seo gewyrcð deað þære sawle and heo ne mæg nan þing on godum weorcum framian ac heo gedrefð þæt mod and on orwennysse oft þæs mannes mod gebringð 

38.36.74: of ðære bið soðlice acenned yfelnys and modes angsumnys and wacmodnys and biternys on ðære ne bið nan gelustfullung þises andweardan lifes 
38.36.75: seo bið soðlice oferswiþed on gastlicre blisse and on hihte þæra towearda goda and of haligra gewrita frofre 

38.36.76: uiii ðonne is se eahteoða heafodleahtor gecweden idel wuldor 
38.36.77: þæt is witodlice idel to wuldrigenne þonne se man gyrnþ þæt he beo gehered on his godum and ne sylþ gode nænne wurðmynt ne hit ne telð to godcundre mihte swa hwæt swa he godes deð ac eall swilce he hit of him sylfum hæbbe 
38.36.78: þonne se man ne mæg nan þing godes habban buton godes gyfe swa swa he sylf his leorningcnihtum sæde ne mage ge nan þing buton me don 

38.36.79: þonne soðlice of þises leahtres wyrtrumann bið acenned boiung and gylp and æbylgð and ungeþwærnys and gyfernys and liccetung godes weorces 
38.36.80: þonne se man wile þæt beon be him geherod þæt he furðon don ne cann þonne is þære adle læcedom gemynd þære godcundan godnysse 
38.36.81: þurh þa us syndon ealle god forgyfene þe on þysre worulde syndon gesewene to hæbbenne and seo ece soðe lufu þæs sylfan godes 
38.36.82: on þæs lofe we sceolon don swa hwæt swa we on þisse worulde wyrcað 
38.36.83: and ma we sceolon gewilnian þæt we syn fram gode geherede on þam dæge þæs ecan edleanes þonne fram ænigum men on þisse drohtnunge þises gewitendlican lifes 

38.36.84: ðis syndon men ða leofestan þa ehta heafodleahtras mid heora herium þe dæghwamlice ongean mancyn winnað 
38.36.85: and hi synd swiðe strange deofles cempen ongean mennisc cynn 
38.36.86: þa beoð eaðelice gode gefultumigendum fram cristes cempum feohtendum þurh halige mægenu oferswiþed seo ofermodignes þurh eadmodnysse and seo gyfernyss byð oferswiþed þurh forhæfednysse 
38.36.87: and þæt forlyr þurh clænnysse and seo gytsung þurh rumgyfolnysse and þæt yrre þurh geþyld and seo sleacnys þurh anrædnysse godes weorces and seo yfele unrotnys þurh gastlice blisse and þæt idele wuldor bið oferswiðed þurh godes ege þæt se man gewilnige fram gode his mede habban forþi he forliost his mede of godes healfe gyf he cepð idelre herunge of mannum 
38.36.88: 
38.36.89: 
38.36.90: 
38.36.91: þonne syndon þa fyrmestan mægenu and þa healicestan dælas þære ecan eadignysse snoternys and rihtwisnes and strengð and gemetegung 

38.36.92: þonne is seo snoternys gecweden ingehyd swa swa hit mannum geseald is ægðer ge godcundra þinga ge menniscra 
38.36.93: on þam is to ongitenne hwæt þam men si to warnigenne oððe hwæt to donne 
38.36.94: and þæt is awriten on þam sealme 
38.36.95: gecyr fram yfele and do god 
38.36.96: þonne is seo rihtwisnys gecweden þæs modes æðelnys 
38.36.97: on þære byð gehealden se biggeng þære godcundnysse and þa gerihtu þære mennisclicnysse and efnes ealles þæs lifes 
38.36.98: þonne is seo strengð micel miht þæs modes and langsumnys and þurhwunung on godum weorcum and sigor ongean eallra leahtra cynrenu 
38.36.99: þonne is seo gemetegung ealles þæs lifes gemet þe læs þe ænig man to þearle hwæt lufige oððe on hatunge hæbbe 
38.36.100: ac seo besceawode geornfulnyss gemetegað ealle þa missenlicnyssa þises lifes 
38.36.101: and witodlice nis nan snoternyss betere þonne seo þe god bið on agiten æfter mennisces modes gemete and ondræd bið and his towearda dom gelyfed byð 

38.36.102: men þa leofestan hwæt is us rihtwislicre þonne we god lufion and his bebodu gehealdon þurh þone þa we næron we wæron gesceapene and syððan we wæron alysede fram deoflicum þeowdome 
38.36.103: se drihten us forgeaf ealle þa þing þe we habbað 
38.36.104: hwæt is us bætere toforan ælcere middangeardlicre strengðe þonne we oferswiþon helle deoflv and stranglice wiðstandan for godes naman eallum heoralarum and ealle wiðerwerde þing þises andweardan middaneardes 

38.36.105: is us men ða leofestan micclum to forewarnigenne and to gymenne þeah us wel þyses earman gewitendlican lifes welan forwel licien ægðer ge on golde ge on seolfre ge on fela oðra deorwurðra þinga þæt we heora swa gyrnon and swa lufion þæt hi us æfter urum heonansiðe of þisse worulde to swiðe ne derian ne us on witum ne gebringon 

38.36.106: uton geþencan þæt we nan þæra þinga þe us on þisse worulde forwel licað heonon of þisum life ne lædað ne goldes ne seolfres ne nanre woruldæhta buton we hwæt on urum life to gode for godes lufon gedon and þæt þonne for nanum woruldgylpe 

38.36.107: uton us nu ða warnian men ða leofestan wið ealle þas foresprecenan word geornlice and habban us symble on gemynde hu þa ðe her on worulde ongean godes willan heora lif lybbað oð heora endedæg 
38.36.108: hwilce witu and hwilce yrmða and hwilce þa ormæte brogan and þa egeslican brynas and þa unasecgendlican cylas beoð and ealle þa earmlican and þa unareccendlican yrmða þe him her on worulde beforan arehte wæron and þæra gelyfan noldon 
38.36.109: hu earmlice and hu egeslice hi him on helle togeanes beoð gegearwode and þær þonne æfre on ecnysse witu þoliað 

38.36.110: hwi nelle we nu we eaðe magon and us god þone fyrst her on worulde toforlæten hæfð godes willan georne wyrcan and to his þam uplican rice onettan 
38.36.111: þær is ece med and þær is lif buton deaðe and þær is gefeabuton unrotnysse and þær is leoht buton þysstrum and þær is wlite buton awendednysse 
38.36.112: and þær is ece blis and ece gefea mid þam ecan fæder and mid þam efenecan suna and mid his þam efenecan haligan gaste on ealra worulda woruld a buton ende amen 

