dominica iiii et quando uolueris 

be urum drihtene 

56.11.1: men ða leofestan ure drihten ælmihtig god us singalice mynegað þurh his halgan bec mid þam gastlicum wordum þe he sylf mid his muðe bebead þæt we synna and mandæda forleton and soð and riht dydon þa hwile þe we on þyssum lænan life beon 
56.11.2: ðonne is synderlice eallum godes folce beboden þæt hi heora gebeda lufian and ælmessan dælan of þam þe mid rihte begiten sy 
56.11.3: gode is lað seo ælmesse þe bið mid unrihte begiten 
56.11.4: ac us is mycel neodþearf þæt we geþencan hu drihten us mid his þrowunge alysde fram deofles anwealde þa he a rode ahangen wæs and his þæt deorweorðe blod for us ageat 
56.11.5: forðan we sculan weorðian cristes rode and biddan ure synna forgyfenessa ealle ætsomne swa he for us þrowude on þære rode and eal þa sar and edwit and þa heardan þrowunga þe he adreah æt þam unlædan folce iudea 
56.11.6: eal he þrowude for us þæt he wolde us generian fram hellewite and us gelæden in þa ecan eadignesse 
56.11.7: ac hwæt is þam men betere to þencenne þonne embe his sawle þearfe and hwænne se dæg cume þe he scyle wið þone lichaman seo sawle gedælan and hwilce ladþeowas heo hæbbe and hwider heo gelædd si þe to wite þe to wuldre 
56.11.8: witodlice we magon ongitan þæt þa syndan uncuþe þe we geseon ne magan 
56.11.9: forþan we sceolan mid eallum mode and mægne to god gecyrran and soðe bote don for urum synnum 
56.11.10: þonne forgifð us drihten ure synna forgifenesse and þæt ece lif æfter þissere worulde geendunge 
56.11.11: geeadmedaþ eow sylfe men þa leofestan to godes willan 
56.11.12: þonne generað he eow of deofles costnungum 
56.11.13: forðan drihten ne forgymð he na þa soðfæstan men 
56.11.14: geþencað eac þæt ge gelomlice winnað and swincað and ymbe þæt sorgiað þæt we urne lichaman gefyllan and gefrætwian 
56.11.15: þonne gelimpeð hyt æfter feawum dagum oððe feawum gearum þæt se ylca lichama byð on byrgenne and men witan þæt he gæð wyrmum to mete 
56.11.16: forþan us is mycel neodþæarf þæt we geþencan embe ure sawle þearfe þænne heo cymð on domesdæg beforan gode and his englum 
56.11.17: oft wæ habbað gescawod to hwilcum þingum we sculan gewurðan syððan we deade beoð 
56.11.18: we magan geseon þonne man binnan mynster byrgene delfeð and þa ban þæron findeð hwilce we beon scylan 
56.11.19: hwar byð þonne heora wela þe hi ahtan her on life and hi dæghwamlice gesamnodon ma and ma togædere and nystan nænigne ende hwænne hi þæt forlætan scoldan 
56.11.20: hwar com se micela heap þe him mid ferde and ymbe þrungon ealle þas þinc synd fram eagan gewitene ne hit nu nan þinc þære sawle ne helpeð 
56.11.21: ac heora lichaman licgað on eorðan and beoð to duste gewordene 
56.11.22: and þæt flæsc afulað and wirmum awealleð and nyðer afloweð in þa eorðan 
56.11.23: men þa leofastan se þe gesælig bið he mæg hine sylfne be þisse bysene læran 
56.11.24: eac þæt mare is þæt hi scylan æfter þam eorðwelan edwit þrowian 
56.11.25: ðon we þonne men þa leofestan soðe bote for urum synnum þa hwile þe we on þissum lænan life syn 
56.11.26: alysan we ure sawle þa hwile þe we þæt lif habban and þæt weorð þæt we magan wið god geceapian 
56.11.27: þi læs þe se deað cume ær to us and we þonne þæt lif forlætan and þæt weorð and beoð þeonne gelædde to hellewite 
56.11.28: ne þearf nan man þæs wænan þæt hyne ænig man mæge alysan fram hellewite gif he sylf nele his synna betan ær his ende 
56.11.29: ac ute we beon gemyndie ure sawle þearfe þa hwile þe we motan þæt lif habban 
56.11.30: ute gemunan þæne egesfullan domesdæg 
56.11.31: se cymð þonne we læst wenað and on þam dæge we sculon forð beran swa god swa yfel ælc sawl be hyre gewyrhtan 
56.11.32: men þa leofestan geearnie we þæt ure se ytemesta dæg wurðe gode gecoren 
56.11.33: and gecyrran we to drihtens willan and geþencan þæt he deað þrowude for us and he us of ðam nearwan þystrum alysde 
56.11.34: nis þonne nan man þæt þæne deopan grund þæs hatan fyres gesecan mage gif he wile his synna betan on þissum life 
56.11.35: hwæt we nu gehyrdan secgan be þam ælmesfullan hu gode sawle he hæfð 
56.11.36: and nys nænig man þæt asecgan mæge þa miltse and þa myrhðe þe drihten hæfð gehaten ælcan þæra þe hine lufian wile 
56.11.37: and ne bit he us nan oðer edlan butan þæt we ure sawle swa clæne agifan swa he hi ær gesceop and us befæste 
56.11.38: forðan we sculan beon swiðe gemyndige godes beboda and ure sawle þearfe on eallum tidum 
56.11.39: and secgan we him þanc ealra his miltsa and his eadmodnessa and his gifena þe he us forgeaf 
56.11.40: and his naman we sculan weorðian mid wordum and mid dædum and mid eallum mægne him þancian 
56.11.41: þonne forgifð he us þæt we motan to heofona rices wuldre mid blisse becuman 
56.11.42: þar byð leoht and lif and englas and heahfædras and witegan and ealle halie on drihtenes onsyne mid wuldre 
56.11.43: þær byð ece gefea butan unrotnesse and geogoþ butan ylde 
56.11.44: ne bið þar sar ne gewin ne nænig unyðnes 
56.11.45: ne þar næni man his feond ne findeð ne his feond ne gemetað 
56.11.46: ac þar wunian mot þe þa stowe geseceð mid engla sibbe on ecan wuldre mid urum drihtene 
56.11.47: men þa leofestan ute gehyran hu seo sawel spræcð to þam forworhtan lichaman on domesdæg beforan gode 
56.11.48: heo cwyð to þam lichaman 
56.11.49: forhwan earma lichama gelyfdestu on þæne þe ðe eal forlærde þæt wæs se deofol 
56.11.50: hwi noldestu gelyfan þinum drihtene þe wæs ahangen for us and us alysde fram hellewite 
56.11.51: gehyr nu earma lichama þu eart deofles hus forþam þu deofles willan worhtest and godes lare forhogedest 
56.11.52: ðonne cwyð seo sawel to þam lichaman wependre stefne þus 
56.11.53: wa me nu forþam þe ic þa towardan þinc ne gemunde 
56.11.54: wa is me forþam þe ic ne ondred me hellewite 
56.11.55: wa is me for þam ic heofonan rice ne lufede 
56.11.56: wa is me forþam þe ic ne ondred me godes þone micelan dom 
56.11.57: wa me forðam þe ic geþafode eal þa yfel þe þu dydest 
56.11.58: wa me forþam þe ic sceal to helle for þinum yfeldædum 
56.11.59: and þu hafast gedon þæt ic eom deofles bearn and deoflum gelic 
56.11.60: hwi noldest ðu gelyfan þinum scrifte 
56.11.61: ac seldan þu gemundest þine sawle 
56.11.62: ac oft þu gemundest hu þu oðre men beswican woldest 
56.11.63: forþam ic sceal nu to hellewite 
56.11.64: þonne eft cwyð seo goda sawle to þam godan lichama 
56.11.65: wel þe forþam þe þu godes cyrican eadmodlice gelome sohtest and þine ælmessan eadmodlice sealdest and þinum gebedum georne lufedest and þinne scrift oft gesohtest and godes willan þu eac worhtest 
56.11.66: ðonne gyt cwyð seo sawel 
56.11.67: wel þe gebletsode lichama sceawa on me to hwilcum setle þu eart toweard 
56.11.68: þin med is on me fæger and gesyne and þu symle most eces eardes brucan on blisse 
56.11.69: ne mæg nan man hit asecgan ymbe þa fægernessa þe god hafað gegearwod þam mannum þe hine lufian willað 
56.11.70: god ælmihtig us laðaþ to heofona rice 
56.11.71: and deofol us wile forlæran and forlædan to hellewite 
56.11.72: god us laðaþ to life 
56.11.73: and deofol us laðaþ to wite and beswiceð to deaðe 
56.11.74: god us læreð wæccan and sent us on leohte heortan þæt he wolde þæt we oft cyrican sohtan 
56.11.75: deofol us læreð slæpnesse and sent us on slæwðe þæt we ne magon þone beorhtan beacn þære bellan gehyran 
56.11.76: god us læreð fæstan and ælmessan syllan earmum mannum 
56.11.77: and deofol us læreð oferfylle 
56.11.78: god us læreð clænnesse 
56.11.79: and deofol us læreð feala fule geþanc 
56.11.80: god us læreð eadmodnessa 
56.11.81: and deofol us lærð ofermodnesse 
56.11.82: god us lærð sibbe and wynsumnesse 
56.11.83: and deofol us lærð unsibbe and wrohte 
56.11.84: utan we forlætan yfele lare and geþencan þone micelan domesdæg and dimnessa hellegrundes þe man þar on dryhð dæges and nihtes 
56.11.85: þar bið wurma geflit and toþa gristbitung 
56.11.86: þar bið unadwæsced fyr 
56.11.87: þar bið wea and wite 
56.11.88: þar hi sculan wunian oð ende 
56.11.89: þonne is us micel neodþearf þæt we gleawlice ongitan þa scortnesse þysse worulde and þa ecnesse þæs towærdan lifes þæt ne byð næfre geendad þam synfullum mannum þæt ece wite and þam soðfæstan þæt ece lif 
56.11.90: forðam swa hwilc man swa godes weorc clænlice and behogodlice wirceð he bið ecelice gehealden 
56.11.91: se þe hit þonne recelæaslice and unclænlice wyrceð he bið awyrged into helle 
56.11.92: be ðam crist cwæð 
56.11.93: swa hwilc man swa hine lufað mid clænre and mid inweardre heortan he hafað leoht in heofona rice 
56.11.94: þonne cwyð drihten 
56.11.95: eala man ic þe geworhte and ic for þe þrowude and ic wæs a rode ahangen and mid swipum geswungen 
56.11.96: eala man hwar syndon þa lean þe þu me dydest for minre þrowunge 
56.11.97: ne gemundest ðu na hwilc hit bið on helle 
56.11.98: þar bið eagana wop and toða geheaw 
56.11.99: þar bið unadwæsced fyr 
56.11.100: þær beoð egesfulle wyrmas þa þe wundiað and slitað þa synnfullan sawle 
56.11.101: and þa deofla drifað þa sawle to helle 
56.11.102: and þonne færð sanctus petrus mid heom and byrð on his handa hellecæge 
56.11.103: and nis nan deofol ne nan synful sawl þæt hi mæge behydan 
56.11.104: and hi þonne scylan ealle to hellewite 
56.11.105: and hi man þonne in bescyfð 
56.11.106: and sanctus petrus þa duru belycð and hine fram awændeð 
56.11.107: and he þonne weorpeð þa cæga ofer his exle into helle 
56.11.108: þis he deð þonne forðam þe he ne mæg locian on þæt sar and on þone micelan wop þe hi wepað mid helle deoflum 
56.11.109: hlud bið se cnyll ofer ealle eorðan þonne seo cæg fealleð innan helle 
56.11.110: ac biddan we urne drihten mid halgum gebedum and mid ælmessan þæt he us gehealde on heofonan rice þar he leofað and rixað a worulda woruld a butan ende amen 

