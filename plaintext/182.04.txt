182.4.1: domine libera animam meam a labiis iniquis et a lingua dolosa 
182.4.2: geherað nu men þa leofestan hu se godes lareow wæs sprecende and he cwæð 
182.4.3: drihten gefreolsa me fram unnyttum spæcum and fram inwitfullum tungan 
182.4.4: forþan þære tungan wunda bioð maran þonne sweordes wunda 
182.4.5: þæt sweord acwellað þone lichaman ac hit ne mæg þa sawle acwellan 
182.4.6: sio tunge þonne sendað þa sawle in hellegrund 
182.4.7: bi þon wæs se godes lareow sprecende þa he cwæð 
182.4.8: sona ic cige to drihtne þonne ic bio on earfoðum 
182.4.9: and he me gehereð ær ic mine fet sette on þone ærestan stepe 
182.4.10: þis fers is swiðe lytel gesegen 
182.4.11: ac þær syndon þehhweþere þreo andgitu on gegaderod 
182.4.12: þonne ic cige ane siðe þonne gehyreð he me æfter þære gecigednesse 
182.4.13: on anum færse bið earfoðnys geciged 
182.4.14: oðer bið sona æfter þon gefean me syn 
182.4.15: þonne ic bio orsorh and bliðe þonne ne cige ic to drihtne sele us fultum 
182.4.16: ac he hit ne gesægde 
182.4.17: ac þonne ge syn on wiste and on wynsumnysse beoð þonne geearfoðgode for gode on eowrum mode gif ge willen þæt ge syn eft in earfoðum fram drihtne gehyrde þonne gehyreð  
182.4.18: ac swiðe manig is þæt ne bideð drihtnes fultumes buton he sig on earfoðum 
182.4.19: ne beoð ge gemyndige þæt mannhælu bið swiðe hwilwendlicu 
182.4.20: and se man bið awyriged se þe ne gehyhteð on drihtne ac hafað his hiht swiðor on men geseted 
182.4.21: swa hit is gecweden on þissum bocum 
182.4.22: swa hwilc man swa gehihteð on his hlaford swiðor þonne on gode oððe on his fæder oððe on his moder uel on his broðor oððe on his swustor oððe on his bearn oððe on ænigne man 
182.4.23: þonne gegæð him witodlice þonne he bið þy gaste bireafod þæt him þone wyrð sio hiht swiðe unnyt þe he ær on gehihte 
182.4.24: and he þonne ne onfoð godes fultumes 
182.4.25: nu bidde ic forþan minne drihten cwæð se godes lareow þæt he me gefreoge fram minra synna deagolnesse 
182.4.26: ic þonne mæne þæt þu me gefreoge fram unnyttum spræcum and fram inwitfulre tungan 
182.4.27: forþan þære tungan wunda syndon hefigran þone sweordes wunda 
182.4.28: forþan seo tunge swa swa ic ær cwæð acweleð þa sawle 
182.4.29: ac þæt sweord hig ne mæg acwellan 
182.4.30: in þære tungan is swiðe micel þeah heo sig lytel lim 
182.4.31: forþan hio swiðe oft ahefeð up swiðe micel yfel 
182.4.32: eala hu micel yfel seo tunge hafað on hire seolfre 
182.4.33: swa hit is geleornad on þæs halgan iacobes epistole hu he awrat bi þære tungan þa he cwæð 
182.4.34: nafað seo tunge nawiht elles on hire buton swiðe micel god oððe swiðe micel yfel 
182.4.35: and þæt is ærost swiðe micel god þæt sio tunge andette drihten crist and æfre hine herige and wuldrige and wurðige 
182.4.36: and þæt is þonne swiðe micel yfel þæt se man onsace drihtne hælendum criste and hine yfelsige and his halgum teonan do 
182.4.37: forþan se man wyrceð þissa ægþer mid his tungan 
182.4.38: and forþan ne tælen þa munucas æfre ne ne cweðan 
182.4.39: we wæron nu þrage on mynstre and we on þam fæce micclum ne gefirnodan 
182.4.40: forþan hig liogað gif hig tælað forþan hiora tunga gefirenað dæghwamlice 
182.4.41: hwæt bið mare synn þonne man yfelsige his drihten 
182.4.42: forþan se yfelsað his drihten se þe his gesceafte tæleð oððe his gesceafte wyrgeð þeah hine hwa abelige 
182.4.43: and þurh þyllicu þing gefirenað seo tunge oft 
182.4.44: forhwan afeoll se dioful of hiofonum 
182.4.45: ne he stale ne dyde ne unrihthæmedes 
182.4.46: ne he nan cwealm ne fremode þa gyt 
182.4.47: þeahhweþer þas weorc bioð ealle swiðe yfele eac swylc 
182.4.48: þæt dioful þeahhweþere gefeoll 
182.4.49: þeah men þissa yfela swiðe micel yfel 
182.4.50: and swiðe micel þonne getælde hire broðor oðerne 
182.4.51: hwæt se man bið myrðra man 
182.4.52: swa se snottra salomon wæs sprecende 
182.4.53: gesioð nu hu swiðe micel yfel is in þære tungan þe 
182.4.54: ærost bið deað in þære tungan 
182.4.55: forþan þe hio tæleð hire broðor 
182.4.56: and wyrceð þære sawle on þa mæstan synne 
182.4.57: and he hit ne mæg forswigian 
182.4.58: ac he ymbgæð hus and sægð oþrum men oþres synne and cwið 
182.4.59: ic eom fyrenfull and þes man is fyrenfull 
182.4.60: ac hwæt belangað þæs þonne to eow cwæð se godes lareow 
182.4.61: ac asmeagað eow sylfe þonne ne þurfon ge næfre tælan 
182.4.62: ac to hwan blissiað ge on oðra manna hryre 
182.4.63: hwæt gif hig feallað þonne ne wiðstandað ge 
182.4.64: eow sceall wesan ege and nalæs bliss bi eowra broðra hryre 
182.4.65: swa se dysiga talað þonne man on bocum broðor nemnað þæt man mæne his geborene broðru 
182.4.66: ac man mæneð þæt ealle men syndon on criste gebroðru 
182.4.67: forþan þe we ealle habbað anne fæder and ane modor 
182.4.68: and se man wyrceð forþan morðor þe oðerne tæleð 
182.4.69: saga me nu cwæð se godes lareow hweþer þu sig bliðe þe unrot gif þin broðor gefealleð 
182.4.70: gif þu bist bliðe to hwan getælst þu þonne þines broðer hryre 
182.4.71: gif þu þonne bist unrot to hwan gæst þu ymb hus and segst oþrum mannum þine unrotnysse 
182.4.72: þonne gesihð god þine unrotnysse and þin broðer sylfa hig ongiteð 
182.4.73: ac gedo þæt hig ne hyren þinra broðra earan þurh þe 
182.4.74: forþan se sealmwyrhta cwæð 
182.4.75: drihten gefreolsa me fram unrihtfullum spræce and fram inwitfulre tungan 
182.4.76: we bioð ungesælige and earme þa hwile þe we on urum lichaman syn 
182.4.77: forþan þonne we untrume þonne bidde we þehhweþere andlyfene and fyrstmearce fram drihtne 
182.4.78: yfel gemynd bi urum synnum si urum lichaman þæt hio þonne bið on helle besencte 
182.4.79: ic bidde ðe drihten cwæð se godes lareow þæt þu me sylle orsorhnysse 
182.4.80: ic sceall æfter þisse worulde to drihtne bicuman 
182.4.81: and we bioð forþan ungesælige gif we ure tungan benydan fram yfelum wordum þæt we ne tælan ure þa nyxtan ne ne hyrwan biafte 
182.4.82: gif us abelgað ure efenhiafden þonne wregað we þæt þa 
182.4.83: and gif we hit gewrecan ne magon þonne biotiað we to him 
182.4.84: hwæt we syndon munucas gecwedene þeh we þone munuchad rihte ne healdon 
182.4.85: we us sceolon gebiddan to drihtne gif we þone munuchad rihte healden willað on ærnemorgen and on underne and on midnedæg and on þa nontid and on æfenne and æt middeniht and æt honan sange 
182.4.86: and we us sculon þingian on þas tide swiðe georne to þam heofonlican cyninge for eallum þam wommum þe we wið his willan geworht habban 
182.4.87: and þonne g þonne sceawigen we þeahhweþere þæt we ne habbon þone feondscipe æt ure hiortan 
182.4.88: forþon drihten sylfa cwæð 
182.4.89: gif þu þin lac bringe to wibede and þu þær wurðe gemyndig þæt þin broðor hæbbe ænige ungeradnysse wið ðe 
182.4.90: forlæt þu þonne þa lac æt þam wibede and gang ærost and gesibba wið ðinne broðor and offra siððan þine lac 
182.4.91: ne cwæð na drihten gif þu hæbbe wið ðinne broðor gesæc ac gif aht wið ðe þin broðer hæbbe oððe ænig sæc þonne þinga þu wið hine 
182.4.92: swylc he cwæde gif þu hæbbe aht wið ðinne broðer ac ne wære hit þonne in urum dome 
182.4.93: ac þus cweðan 
182.4.94: gif ic bio gemyndig þæt min broðer hæbbe aht oððe ænig sæc wið me ic næbbe nænig wið hine 
182.4.95: and gif he sig to hwan ic sceole don hreowe wið 
182.4.96: þriwa and swa siofoan siðum 
182.4.97: cwæð 
182.4.98: gif þin broðer þe forlæt þu him þonne þa scylde oðþæt he sylf 
182.4.99: ac is nu wen þæt hwilc man cweðe þæt he ne mæge 
182.4.100: þonne ongiteð sona hweþer man þæt yrre alæteð 
182.4.101: we hyrað þæs mannes stefne 
182.4.102: ac crist hio mæg ana ongitan 
182.4.103: ac drihten can his hiortan 
182.4.104: gif he ligeð he þæt wat 
182.4.105: 
182.4.106: gif min broðer bið þurh hine gehæled þonne bið he 
182.4.107: þis eall we specað forþan in mynstergesamnungum 
182.4.108: we forlætað urne fæder and ure moder and broðer 
182.4.109: 
182.4.110: we forlætað ure wif and ure bearn and ure eall for godes naman 
182.4.111: and we go wyrcað micel geflit ymbe ane writingfeðer 
182.4.112: þonne ne magon we hit aberan ure hiortan 
182.4.113: and hit ne mæg þæt we sprecað to urum broðer and gesibsumlice 
182.4.114: 
182.4.115: cweþende 
182.4.116: 
182.4.117: uton healdan nu forðan þa sibbe þe drihten us sealde 
182.4.118: þonne gehealdað us se drihten hælend crist se þe leofað and rixað a to worulde 

