in natale sancti ceadde episcopi et confessoris 

333.1.1: men þa leofestan ic eow onginnu secgan be þam life þes halgan weres sancte ceaddan þes biscopes 
333.1.2: hu he dyde in þam biscopdome oððe er þam biscopdome 
333.1.3: þeah we nenge þinga magen becuman to eallum þam megenum his weorca 
333.1.4: forþon þe in him swa swiðe nes þæt he herinesse sohte fram mannum swa swiðe swa in him wes þæt he eall his megen wolde mannum miðan 
333.1.5: ah þonne hweðere we eow reccað mid micle intingan of miclum megenum 
333.1.6: to þon þæt us genihtsumien þa bisne and þa segene be þam arwyrðan feder 

333.1.7: se halga wer ceadda erest wes gehadad in biscopdome fram alwine 
333.1.8: se wes biscop in þere lundoniscan cestre norðhymbra þeoda rixiendum under oswie þam kyninge in þam selde þe his eftergengan hefdon in þam bold þe is haten eoferwicceaster 
333.1.9: ða com þeodorus se ercebiscop on breotone ealond 
333.1.10: he wes onsended fram þam apostolican selde 
333.1.11: and mid þy he manegu ealond geondferde and ealle þing geendebyrde 
333.1.12: and he in gelumpenlicum stowum biscopas halgede 
333.1.13: and þa þe he unmedume gemette þes godes geleafan 
333.1.14: he þa gode gefultumiendum gerihte in þam þingum 
333.1.15: he eac ceaddan þone biscop erest swiðe þreade 
333.1.16: and segde þæt he unrihtlice gehalgod were 
333.1.17: he him ceadda andswearede þere eadmodestan stefne and cweð 
333.1.18: gif þu me on wite þæt ic unrihtlice þone biscopdom onfenge ic þonne lustlice fram þere þegnunge gewitu 
333.1.19: forðon þe ic me nefre þes wyrð ne wende 
333.1.20: ac ic for hersumnesse intingan geneded þone had underfeng 
333.1.21: and mid þe swa he geherde þa eadmodnisse his andsware ceadda þa cweð he þæt he nenge þinga þone biscopdom forletan sceolde 
333.1.22: ah he eft edneowunga his hadunga mid þy rihtgeleaffullan rihte gefylde 
333.1.23: wilfrid eac swilce of breotan ealonde wes onsend 
333.1.24: and he on galwalum wes gehadod 
333.1.25: and forðon he beforan þeodore cærde on cænt and he þer messepreostas and diaconos hadode oðþæt se ercebiscop þider com 
333.1.26: and þa he com to hrofeceastre þa wes damianus se biscop forðfered 
333.1.27: and he þer gehadode godne wer 
333.1.28: se wes mid ciriclicum þeodscipum geseted 
333.1.29: and in lifes bilwetnisse þoncfulre þonne in woruldæhtum 
333.1.30: þes nama wes putta 
333.1.31: se ealles tylgest romanisce þeawe song in godes circan 
333.1.32: þone song he geleornade æt þam iungrum þes eadigan gregorius þes papan 
333.1.33: and eft hit gelomp on þa tid þe wulfhere wes cining fore mærcna megðum and germanna his biscop wes dead 
333.1.34: þa bed he æt þeodore þam ercebiscope þæt him and his ðeode were biscop sald 
333.1.35: he him nalde neowne biscop hadian ac he bed æt oswio þam cininge þæt him were sald ceadda se biscop 
333.1.36: se þa git hefde stille lif in his mynstre 
333.1.37: þæt wes gehaten in lestinga ege 
333.1.38: and wilferð wes þere cirican biscop in eoferwicceastre and nohte þon les ealra norðhymbra ah eac swilce pehta swa hwider swa se cining oswi his rice mihte þennan 
333.1.39: and þa wes þeah þam ilcan arwyrþestan biscope ceaddan þæt he godspell geond stowe bodade ma gongende þonne ridende 
333.1.40: and he þa þeodorus heht hine þæt he swa hwider swa him long weg stode 
333.1.41: and he þa swiðe higienda mid geornfulnisse and mid lufan þes arfullan gewinnes hine se ercebiscop mid his agene hond on horse ahof 
333.1.42: forðon þe he hine swiðe haligne wer gemette and he hine nedde þæt he swa hwider on horse wegen were swa hit neodþearf were 
333.1.43: and þa onfeng ceadda mærcna þeode biscopdom samod on lindesfarena efter þere bisne ealdra federa 
333.1.44: and he teolede þæt he þa þeode gehelde in micelre lifes gefremednisse 
333.1.45: þam biscope wulfhere se cining gesealde landes fiftig hida in þere stowe seo is gecweden æt bearwe 
333.1.46: and þæt is in þere megðe lindesse þer nu git todege wuniað 
333.1.47: þa gesettan swaðeh his lifes 
333.1.48: he hefde eft biscopseld in þere stowe seo is gecweden licetfeld in þere he forðferde and bebyriged wes 
333.1.49: þe nu git todege is þæt seld efterfylgendra þere mægðæ biscopa 
333.1.50: he warhte eac degulran eardungstowe in þere he synderlicor mid feawum þæt wes mid seofenum oððe mid ehta broðrum swa oft swa he hine fram þam gewinne and þes wordes þegnungæ geemetgade þæt he ceadda þer him gebed and bec redde 
333.1.51: he eac in þere ilcan megðe on twam gearum and on halfum gere þa wuldelicestan cirican arerde 
333.1.52: þa wes æt seo tid þam uplican dome stihtendum 
333.1.53: be þere sprec seo ciriclice domboc 
333.1.54: tid is stanas to settenne and to somnienne 
333.1.55: þæt wes gecweden be þam cwalme his lichaman þæt he sceolde his þone halgan gast sendan of þisum eorðlican sældum to þam heofonlican getimbrum 
333.1.56: mittes þer monige broðore of þere gesomnunge þes arwurðestan biscopes of lichama atogene weron þa com his tid ceaddan þæt he sceolde faran of þysum middangearde to drihtne 
333.1.57: ða gelomp hit sume dege þæt he ceadda wunade in þere foresegdan eardungstowe mid anum breþer þes gecignis wes owine 
333.1.58: and þa oðre broðru to cirican gewitene weron fore sumum gelumpenlicum intingan 
333.1.59: se ilca owine wes munuc micelre geearnunge and clenre ingehygde 
333.1.60: and he abad þæt uplice edlean 
333.1.61: and he forlæt þisne middangeard 
333.1.62: and he wes meodum on eallum þingum 
333.1.63: and him swutulice drihten his digolnesse onwrah 
333.1.64: he com mid eþelðryden cwene of eastengla mægðæ 
333.1.65: and he wes ældost hire þegna and ealdormon hire heordes 
333.1.66: se mid þy waxendum þes geleafan getihhade þæt he þas woruld forhogode 
333.1.67: ne dyde he þæt naht slaulice 
333.1.68: ac he hine eallum middangeardas ehtum ongerede and forletenum eallum þam woruldþingum þe he hefde 
333.1.69: he hine gegerede mid anfalde gegerelan 
333.1.70: and ber asce and eadusan him on honda 
333.1.71: and com to þam mynstre þes arwurðestan fæder ceaddan þæt wes geciged læstinga æg 
333.1.72: ne com he to idelnesse to þam mynstre swa sume men doþ 
333.1.73: ac he tacnade þæt he to gewinne in þæt mynster eode 
333.1.74: þæt he mid weorcum gecyðde cuðlice se ilca owine mid þone biscop in þere foresegdan eardungstowe betwih oðrum broðrum wes hefd for his megenes arwurðnesse æste 
333.1.75: mitte se biscop ceadda þerinne bec redde and he þerute warhte swa hwet swa hit gesegen wes þæt hit þearf wes 
333.1.76: se mid þy þyslices hwethugu sume dege þerute warhte and se biscop wes ana in his gebedhuses stowe þer he bocredan and gebedum werc sealde 
333.1.77: þa geherde he feringa þes þe he efter þon segde þa swetestan stefne singendra and blissendra of heofonum to eorðan niðer astigan 
333.1.78: þa stefne he erest geherde easten and suþan 
333.1.79: þæt wes fram þes heofones heanisse 
333.1.80: and syððan sticcemelum him neolecan oðþæt he becom ofer þone hrof þes gebedhuses in þam se biscop ceadda wes þæt he in gongende all gefylde and in ymbhwyrfte ymbsalde 
333.1.81: and he þa ymbhydelice his mod fæstnade in þa þing þe he þer geherde 
333.1.82: and þa geherde he feringa swa swa agongnum halfre tide fyrst of þes ilcan gebedhuses hrofe þone ilcan blisse song upp astigan 
333.1.83: and þy wege þe he com to heofonum beon gecerredne mid unaseggendlicræ swetnisse 
333.1.84: and mitte hit þa wunade on þere stowe swa swa tide fec swilce hit þunurrad were 
333.1.85: and he þa ymbhygdie mode spyrede hwet þæt were 
333.1.86: ða ontynde se biscop ceadda þæt egðyrl þes gebedhuses 
333.1.87: and hof his honda upp swa swa he foroft gewunade þæt he dyde and sealde his bletsunge 
333.1.88: and bebead gif þer hwa ute were þæt he þonne in to him eode 
333.1.89: and þa eode he ricene in to him 
333.1.90: and þa cweð se biscop to him 
333.1.91: fer þu ricene to cirican and gedo þu þæt heo hider cuman þas ure seofen broðru 
333.1.92: and beo þu eac mid heom 
333.1.93: mittes heo þa swa comon þa manode he ceadda heo erest þæt hi lufan and megen and sibbe him betweonum and ealle geleafnisse heoldon mid ealre anrednesse 
333.1.94: and þæt hi eac swylce þa gesettan þeodscipas and regolþeawas þa þe hi et him geleornadon 
333.1.95: and in him gesegen oððe in foregongendra fedora dedum oððe cwidum gemetun þæt heo þæt ealle festlice heoldon and fyligdon 
333.1.96: syððan he him þa underþeodde and cyðde þone deg his forðfore þæt þa iu him neh stod 
333.1.97: he cweð se leofwynda 
333.1.98: cuma se gewunade þæt he þa ure broðra neosade 
333.1.99: he nu todeg wes geeadmodad þæt he me walde of þissere worulda gecigen 
333.1.100: cerrað ge forþon to cirican 
333.1.101: and secgað urum broðrum þæt heo minne endedeg drihtne mid benum ætfestun 
333.1.102: and þæt hi eac swilce gemynen þæt hi heora utgong forecumen 
333.1.103: þes tid is uncuð mid godum weorcum and mid weccenum and mid gebedum 
333.1.104: and mittes he þas sprec and manegu þisum gelic hi þa onfongon his bletsunge 
333.1.105: þa hi swiðe unrote ut eodon 
333.1.106: ða cerde se an se þone heofonlicon song geherde and þenede hine on þa eorðan and cweð 
333.1.107: feder is me alyfed þæt ic þe mote ohtes fregnan 
333.1.108: þa cweð he cedda fregn þes þe þu wille 
333.1.109: þa cweð he to þam biscope 
333.1.110: ic þe halsie þæt þu me secge hwet wes se blissendra song þe ic geherde of heofonum cuman ofer þis gebædhus 
333.1.111: and efter tide fece he wes gecerred to heofonum 
333.1.112: ða answarude se biscop ceadda him and cweð 
333.1.113: gif þu songes stefne geherdest and heofonlicne þreat geherdest cuman ofer þis gebedhus 
333.1.114: ic þe þonne bebeodu on drihtnes naman þæt þu hit nenegum men ne asecge er minre forðfore 
333.1.115: cuðlice ic þe secge þæt hit weron engla gastas þa comon me gecigan to þam heofonlican rice þa ic a lufade and þes edleanes to him wilnade 
333.1.116: and heo me gehehton þæt heo nu æfter seofon dagum hider gecerde weron and me mid him geleadan wolden 
333.1.117: þæt eallswa hit mid wordum gecweden wes swa hit wes mid weorcum gefylled and þa ricene mid lichaman ece wes gehrinen 
333.1.118: and þa þy seofoðan dege swa swa him gehaten wes efter þere onfongnisse þes drihtenlican lichaman and his blodes seo halige sawul wes onlesedu of þam carcerne þes lichaman 
333.1.119: and hio wes gelededu swa hit riht is to gelefenne mid engla þreatum to þam ecan gefean 
333.1.120: nes þæt naht wunderlic þæt he þone deaþes deg swa unforht abad 
333.1.121: forþon þe hit nes deaðes deg ac his wes tylig drihtnes blisse deg þonne he swa bliðe ymbhygdelice abad 
333.1.122: þæt wes in monegum forhæfdnis and in eadmodnisse and in gebedu lare 
333.1.123: and on wilsumre þearfednisse and in manegum megena geearnungum 
333.1.124: and ealles swiþest he wes in eallum his weorcum godes lufan gemyndig and his þera nehstena 
333.1.125: swa hit sum broðor segde þonne he in gewritum lerde and he wes in his mynstere and hi his laredome gelered þes nama wes trumberht 
333.1.126: he segde gif þæt gelumpe þæt se biscop ceadda his bec redde oððe hwet swilces dyde 
333.1.127: gif þes windes bled mare aras þonne hit gewunelic were he þonne ricene gecigde drihtnes mildheortnesse and bed þæt manncynne gemiltsade 
333.1.128: gif þonne strengra se wind astod he þonne betynedre þere bec forð leat in his anseone and geornlicor þam gebede gefalh 
333.1.129: and gif þonne git se storm wes strengra oððe yste þeosne middangeard bregdon and þunurrade and lægetas on eorðan and lyftas on eorþan þreadon he þonne ricene com to cirican 
333.1.130: and þer ymbhygdelicor gebeodum and salmsongum feste mode emetgade oðþæt þes lyftes smyltnes cerde 
333.1.131: and mittes hine fregnaden his ginran forhwon he þæt dyde ða andwyrde he him and cweð 
333.1.132: ac ne leornaden ge þæt drihten leoðrað of heofone and se hesta seleð his stefne 
333.1.133: he sendeð his strelas and he hio tostenceð 
333.1.134: he gemonigfaldað legeto and he heo gedrefeð 
333.1.135: drihten onstyreð lyftas and awecceð windas 
333.1.136: he sceotað legeto and he leoðrað of heofone þæt he þa eorðlican mod awecceð hine to ondredenne 
333.1.137: and þæt he heora heortan gecige in þa gemynd þes toweardan domes 
333.1.138: and þæt he heora oferhygd tostence and heora bold gedrefe 
333.1.139: and heora gemynd gelede to þere heofugendlican tide 
333.1.140: þonne he bið toweard to demene cwice and deade heofones and eorðan beornendum and in micelre mihte and megenþrymme 
333.1.141: forðon us gedafenað cweð se biscop ceadda þæt we his mununge þere heofonlican andswarien mid gedefe ege and lufan 
333.1.142: þæt swa oft swa drihten on lyfte his handa onstyrie swa swa he beotige us to slenne and þonne hweðere þonne gyt ne slæð 
333.1.143: bidden we sona ymdhygdilice his mildheortnisse þæt he toslegenum ure heortena digolnesse and geclensade ure uncysta scamum þæt we geearnien þæt we nefre seon slegene in þam ecan wite 
333.1.144: hit gelomp be þere forðfore þes foresegdan biscopes þæt com to hys gemynde onwrignesse þæt word þes arwurðestan fæder egberhtes 
333.1.145: se geara þone ilcan ceaddan iungne and hio begen ginge on scotta ealonde syndrig munuclif hæfdon 
333.1.146: and hi þoncfulle weron in gebedum and in forhefednisse and in leornunge godcundra gewrita 
333.1.147: ac efter þon þe he wes gecerred on his æþel and se oðer elþeodig for drihtnes lufan þurhwunade oð his lifes ende 
333.1.148: mittes him to com of breotene ealonde æfter longe tide mid neosunge gefe se halgesta wer and se þoncfullista þes nama wes hygbald 
333.1.149: se wes abbud in þere megðe lindesse 
333.1.150: and þa dydon hi swa hit halgum gedafnade 
333.1.151: sprecon be þam life þera erran hæhfædera 
333.1.152: and hio gefegun heora somnunge 
333.1.153: heo comon to þere gemyndæ þes arwurðestan biscopes ceaddan 
333.1.154: ða cweð sanctus ægberht 
333.1.155: ic wat enne man in þisum ealonde 
333.1.156: mittes se halga wer ceadda se biscop ferde of þisum middangearde þæt he geseh his broðor saule mid micle engla werode niðer astigan of heofone 
333.1.157: and genam mid hine his saule and to þam heofonlican rice eft gecerde 
333.1.158: ðonne hweðere us þæt wunað uncuð hweðer he hit be him seolfum segde hweðer þe be oðrum men hwylcum 
333.1.159: ac þonne hweðere þæt ne meg uncuð beon þæt swa swiðe halig wer segde 
333.1.160: sancte ceadda forðferda in þam dege sexta nonas martis 
333.1.161: and he wes erest bebyrged be sancta marian cirican 
333.1.162: ac efter þon þer mon getimbrade cirican 
333.1.163: and gehalgode þam eadigestan þera apostole ealdre sancte petre 
333.1.164: in gehweðre þera stowa gelomlico helo and wundra beoð gewrohte to cuðnesse his megena 
333.1.165: hit gelomp þæt sum woda se eall þæt lond dwoligende geondearn þæt he on efenne þider becom swa þa nyston oððe ne gemdon þe þere stowe heordas weron 
333.1.166: and he þer ealle niht gereste 
333.1.167: and on margene mid gehelde andgitte ut eode 
333.1.168: and he cudde eallum þam mannum wundrigendum hwet him þer drihten to helo forgifen hefde 
333.1.169: seo stow þere byrgene wes treowene þruh 
333.1.170: and heo wes gewarht ufan on huses gelicnesse 
333.1.171: and þer stondeþ wigbed be þere þruh þæt hafeð þyrel on þam wage 
333.1.172: þurh þæt gewuniað þa men þe þa stowe secað and to cumað þæt hio heora hand þerin sendað and del þes dustes þanon genemað 
333.1.173: and mittes hit mon in weter sendaþ and seleð untruman horsum oððe nutenum oððe mannum to byrgenne 
333.1.174: þonne sona seo uneþnis þere untrumnesse intingan onweg gewitað and þere helo gefea him tocerreð 
333.1.175: in þere stowe þeodorus gehadode wynferð godne wer 
333.1.176: and gemetfestne swa his forgengan mercna megða on middelengla on lindesfarena biscophades þegnunge fore wes 
333.1.177: in eallum þam þingum wulfere þa git wes ofer and rices anwald hæfde 
333.1.178: se wynferð wes of preosthade þes biscopes þe he æfterfylgede 
333.1.179: and he diacones þegnunge under him bræc naht fea tide 

333.1.180: genihtsumien us nu men þa leofestan þas þe us segd earun be þam arwurðan biscope sancte ceaddan 
333.1.181: and þeah þe us mid micelo of micclum beon gesegde 
333.1.182: þonne hweðere beon we gewisse his lifes and his drohtnunge gemyndig hu he dyde ær þes biscophades onfongnisse ge in þam biscophade 
333.1.183: eale þæt wes eadig wær in þam ne wes enig inwit 
333.1.184: ne he nenigne fordemde 
333.1.185: ne he nenigne gehende 
333.1.186: ne he nanegum men yfel for yfele gealt 
333.1.187: ac he wið eallum earfodnissum and teonum nam geþyldu 
333.1.188: and mittes he wes hehbiscop on orleahtre 
333.1.189: and swilce þeah þe he fram untrumum and unwisum preostum were gedered 
333.1.190: na geseah hine mon efre forðon eorne ne mid hatheortnesse onstyredne 
333.1.191: ne nenig man hine geseah swiðe hlahendne ne nenig man hine geseah swiðe grorniende 
333.1.192: ac he a an and þæt ilce sume gemete heofonlice blisse ber on his onseone 
333.1.193: nes nefre in his muðe nympðe crist nympðe mildheortnis 

333.1.194: bidden we nu men þa untodeledlican þrinnesse þæt we mid þam benum þes halgestan weres sancte ceaddan seon gefultummade 
333.1.195: þæt we geearnian þæt we magen becuman to þam geferscipe haligra biscopa and eadigra gasta forgifendum urum drihtne helendum criste 
333.1.196: se leofað and rixað mid þam feder and mid þam haligan gasta in eallre worulda woruld amen 

