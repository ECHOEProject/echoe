hic incipit prologus de sancto nicholao episcopo et confessore 

57.34.1: witoðlice ælc þære wyrhta þe unwislic wyrcc aginð to wyrcenne ne mæg beon feager ne staðelfæst geteald 
57.34.2: ne eac þæt gewrit þe unwis mann onginð to macigenne ne bið hit na wislic to sprecanne ne god to understandenne 
57.34.3: ne hæfst þu me ofte gebedon leofe fæder anastasi þæt ic þe ut arehte mid lædenlicre spræce þæs eadigestan nicholaes gebyrdtida and his arwurðe lif and þa manigfealde tacne þe drihten dyde þurh him 
57.34.4: and ic iohannes sanctus ianuaries þeowe þe eom nu gebunden mid diaconhade and þæs hades unwurðe eom þe geandwyrde mines litles andgytes þæt ic gewilnode swiðor to leornigenne þonne swilce þincg to writenne 
57.34.5: forþon ic wat me to beonne unscadwis on swa deorwurdra spræca 
57.34.6: ac swaþeah forþan apostolican cwide þe þu hæfst on þon halgan nicholae ic nylle þe na beon ungehersum 
57.34.7: ac ic ondræde gif ic hit onginne þæt þa godan mægstres geond þas woruld me sculan getealan and eac unwurðra betwuxen heom 
57.34.8: nu forþan ic bidde þe arwurðe fæder anastasi þæt þu and ealle þine gebroðre biddan þam ælmihtigan gode þæt he untene mine tunge and anopenige min andget to þises mannes spæce ealswa he geopeneð þæs cilde tunga and hit wel sprecole macað 
57.34.9: eac oððre stunde þonne his willa is he geopeneð þære dumben nytene muð to menniscere spæce 
57.34.10: swa he mæg eac minne muð geopenian þurh eowre bene gif his willa sy þæt ic onginne to herigenne mid lædenlicre spæce 
57.34.11: ic hit wille nu onginnan mid godes fylste eallum þam mannum to wurðmente þe on him blissiað 
57.34.12: eac ic bidde eadmodlice ealle þa wise ræderes þe to þissere rædinge ganggað þæt heo me ne fordeman gif heom þær on aht mislicige 
57.34.13: ac gemiltsigan hi ic bidde minre elde and minre gecynde 
57.34.14: gemunan heo eac hu ic eom nu fiftene gear on elde tydderlic of gecynde 
57.34.15: swaþeah ic awrat þæs halgenes gebyrðtide and his derewurðe lif and þa manigfealde tacne þe drihten dyde þurh him mid lædenlicre spæce ealswa theodius se heahfæder hit awrat on greciscere tunge and hit swa seoððan sænde þan ealdormen theodore to wurðmente 
57.34.16: nu leofe broðre biddan we þisum direwurðen halege þæt he us to drihtne geþingie and þæt we moton þurh his halige geearnunge þæs deofles costnunge wiðstandan and æfter þisum life þa ecan blisse underfangen 

explicit prologus sancti nicholai 

incipit uita 

57.34.17: se eadige nicholaus of æþelan cynne wærð up asprungan 
57.34.18: and he wunode on þære burh patera gehaten 
57.34.19: witodlice his fæder and his moder wæron æfre mid þam heagestan and mid þam betstan geteald inne þæra ilcan burh 
57.34.20: ac þeah þe hi wæron on swa mycelan wurðscipe wunigende swaþeah hi hæfdon mare heare geþanc to þam upplican rice þonne ænige geglænge to hæbbone on eorðe 
57.34.21: hi fandodon hu hi hæbban mihton clæne lif betwuxon heom 
57.34.22: micel godes gife wæs on heom 
57.34.23: forþon þe hi cunnedon hu hi mihton heo selfe betst gehealdan fram flæsclicum lustum 
57.34.24: and þa þa hi wæron on heora iugeðe ærest togædere gedon and hi hæfdon begeton þis gesælige cild þa oftuge heo heom selfum ealle flæsclice lustes 
57.34.25: and sohton to godes huse swiðe gelome 
57.34.26: and þær georne þancedon ure hlaforde criste þæt he of heom geuðe cild to gestreonne 
57.34.27: and mid ealre eadmodnesse dæghwamlice heara bedu gefyldon 
57.34.28: witodlice drihten geherde þa heora bena 
57.34.29: and geteoþedo heom be þam cilde þæt þæt heo æt him geornlice bædon 
57.34.30: and he þa ateowde his mildheortnesse on þam cilde 
57.34.31: ealswa hit geboren wearð and hit sucende wæs on his modor breoste þa wæs he gewune ælce wornesdæge and ælce fridæge þæt he nolde sucan buton ænes on dæg 
57.34.32: and belaf þonum swa forð to þam oðrum dæge 
57.34.33: soðlice be þisum godes tacn wæs ateowod hu mære man he gewurþen scolde 
57.34.34: he weox þa and ongan wel to þeonne 
57.34.35: and ealswa he of cildhade to mare elde becom þa ne cepte he nan þincg of þises middaneardes welon 
57.34.36: ac wæs oðer hwile mid his fæder and mid his moder and oþer hwile he eode ane to cirican 
57.34.37: and swa hwæt swa he þærinne geherde rædan of halgan gewritum eall he hit on his heorte behydde and fæste belaf on his gemynde 
57.34.38: ða gelamp hit þæt his fæder and his modor wæron of þisan life gewitene 
57.34.39: and he smeade þa on his geþance oft and gelome þæt ure hlaford crist cwæð on his godspelle 
57.34.40: qui non renuntiauerit omnia que possidet non potest meus esse discipulus 
57.34.41: ðæt is se þe ne forwyrpð eall þæt he ah ne mæg he naht beon min leornigccniht 
57.34.42: ða þohte he eallswa to donne æfter þan halige godes worde 
57.34.43: ac he ondræd him manne ymbe spæce and þæt hi sceoldon hine wurþian for swilce þingum 
57.34.44: and hit þonne wære his drihtne þæs þe ungecwemre 
57.34.45: eall þis he geþohte ane on his geþance 
57.34.46: and nolde hit nanum mannum cyþen buto gode anum þe ealre manne þohtes symle besceawað 
57.34.47: hine he bæd swiðe geornlice þæt he moste his eahte swa befadian swa hit his drihtne licwurþest wære þæt him ne arise nan heriunge þærof fram mannum 
57.34.48: under þan þe he þis wylc on his mode þa wunode þær an god man on þæra ilcan burh se wæs swiðe spedig and swiðe wurðfull geteald betwux þan æþelboren mannum 
57.34.49: ac he wearð þæræfter swa hafeleas and swa swiðe earm þæt he næfde swa micel to gode þæt he mihte his earme lif mide forðbringen 
57.34.50: he hæfde eac þreo dohtra ealle mædene 
57.34.51: and for heora hafeleaste forhogode earme menn on heom to wifienne 
57.34.52: ða wolde heora fæder læton heo beon horan þæt hi mihton his earme lif huru mid þan forðbringan 
57.34.53: hwæt þa buto þæt seo miccle sceame wearð cuð þa swa wid swa seo burh wæs 
57.34.54: and þæt folc hæfde miccle spæce þærymbe 
57.34.55: and ealswa se halige wer nicholaus þæt geherde þa hreaw him swiðe se earme man and his dohtra þe wæron of æþele byrde gecuman 
57.34.56: and þohte heom to helpone of þære æhte þe wæs þa get on his gewealde þæt seo unrihte dæde wurðe þurh þon niðer alegd 
57.34.57: and þa mædene ne sceoldon wurþen befylde mid þan openlice hordome 
57.34.58: witodlice he nolde þæt hit ænig man witen sceolde buton criste ane 
57.34.59: hwæt þa se godes deorlincg ongan to besceawinne on hwilce time he hit mihte swa digollice don þæt se þe hit habban sceolde ne mihte witon hwæt he wære þe him god dyde 
57.34.60: ða cepte he anes times nihtes þa þa menn on heora bedde wæron and hit swiðe gedrih wæs 
57.34.61: and nam him þa god dæl goldes and geband hit innen anum claþe 
57.34.62: and for to þæs wrecces mannes huse and wearp þæt gold inn þurh anum eahþyrle wel stillice 
57.34.63: and eode sona aweg þæt hit nan mann nyste 
57.34.64: on ærnemorgan þa se mann aras and gefand þæt gold þær þær hit geworpan wæs þa wundrede he him swa swiðe þæt he eall wiðerhypte and ongan to weponne for fægennesse and þancode his drihtene swiðe geornlice þæt him swa mycel miltse wæs on besceawod for his lufan 
57.34.65: geaf þa sona his heldesta dohter anum godum men to wife mid rihte wedlace ealswa hit gewunelic wæs mid cristenum mannum 
57.34.66: and æfter þam he ongan swiðe geornlice to spyrigenne hwæt manne he wære þe him swa micel to gode gedon hæfde 
57.34.67: ða rædlice eft com se godes þegn nicholaus wel digollice on niht 
57.34.68: and gebrohte þam gode men ealswa micel gold ealswa he ær dyde swa þæt hit nan man nyste 
57.34.69: soðlice ealswa hit dæg wæs and se man beseah on þæt gold þa ongan he eft to wepone for fagennesse and þus cwæð 
57.34.70: drihten ic bidde þe þæt þu ateowige me synfullum hwæt he beo þe me swa fela goda to hande bringað 
57.34.71: he cwæð eft 
57.34.72: witodlice ic sceal wacian and slæp forberan oðþæt se ælmihtiga god me atewige his mildheortnesse hwilc his þeowa is þe wunað onmang mannum and færð on clænnesse ealswa drihtnes engel 
57.34.73: ða æfter feawum dagum com se eadiga nicholaus on niht 
57.34.74: and gebroht eft þa þriddan siðe ealswa micel gold ealswa he ær dyde 
57.34.75: and wearp hit into þæs mannes huse 
57.34.76: and hit feol swa hlude þæt se wrecce mann þærrihtes awehte 
57.34.77: and hrædlice up aras and arn æfter þan godes deorlinge and him þus to cwæð 
57.34.78: wiðstand hlaford wiðstand 
57.34.79: for gode ic bidde þe þu me na læng ne forfleo 
57.34.80: soðlice ic hæbbe ofte gebedan to minum drihtene þæt ic þe mid minum eagnum geseon moste 
57.34.81: and he oftoc hine þa and gecneow hine þeah þe hit þeoster niht wære 
57.34.82: and feol niðer and his fet cyste and ongan swiðe to wepenne 
57.34.83: and se eadiga nicholaus him mildelice forbead to donne 
57.34.84: eac he bæd him swiðe georne þæt he næfre ne sceolde hit nanum menn cyðan hwæt he him gedon hæfde þa hwile þe he on life wære 
57.34.85: forþon þe he nolde hæbben þærof ænig lof on þisum life 
57.34.86: ac on heofone he þohte him gode mede þærmide to geearnienne and to begytene 
57.34.87: witodlice he betæhte hine selfne dæghwamlice þam ælmihtigan gode se þe scyfteð and dihteð ealle þincg swa hwanne swa he wile and swa hu swa he wile 

57.34.88: witodlice þa þe þis wæs eall þus gefaran þa wearð se erchebisceop dæd of þam godan burge þe is gehaten mirrea 
57.34.89: and ealswa þa bisceopes þe him under wæron geþeodde þis geherdon þa ongunnon hi swiðe sarlice to wepenne 
57.34.90: forþam þe he wæs eallum mannum leof and wurð for his godum geearnungum 
57.34.91: hig gegaderoden heom þa on anre stowe mid eallum heora clercum to þam þæt hio wolden sceawigen swilcne man to biscope þe drihtne licwurþe wære 
57.34.92: ða wæs þær sum arwurþe bisceop betweonon heom 
57.34.93: se wæs swa wis þurh þæs halgan gastes gife þæt ealle þa oðre bisceopes swa mycel to his hræde abugon þæt swa hwilcne man swa he næmnian wolde to þam wurðmente þone hi wolden ealle hæbban 
57.34.94: þa nolde se bisceop nænne man næmnian þa gyt ac bebead heom þreore dagene fæsten and þæt hi sceoldan biddan mid ealre geornfulnesse þam ælmihtigan gode þæt he heom ateowde þurh his micclan mildheortnesse hwilcne man his wille wære þæt þær sceolde gefyllan þone stede betwuxan þan apostolan þe iudas forleas 
57.34.95: hi gewæntan þa mid ealre heorte to criste swylce heom si mynegunge wære of heofone gebodan 
57.34.96: and bæden heora drihtne þam þe is ece heorde ealre manne þæt he forsceawode heora neode and þæt he heom nytwurðne heorde ateowian sceolde and þe his sceap cuðe wel healdan 
57.34.97: soðlice þa þa heo þurhwunedon þus on heora gebedum þa geherde se gode biscop ane stæmne up of heofonum and seo him bebead þæt he sceolde gan to þære cirice gata and þone mann þe he ærest geseawe on uhten þider cuman 
57.34.98: and þone hi scolden halgian to bisceope 
57.34.99: and his name wære gecleopod nicholavs 
57.34.100: se bisceop þa hit gecydde þan oðrom bisceopum hwæt seo stæmne him bebodan hæfde and cwæð þus to heom 
57.34.101: leofe broðra ge sculon biddan anrædlice ures drihtnes miltse her wiðinnen 
57.34.102: and ic sceal þærute geornlice cepnian þæt þe us god behaten hæfð 
57.34.103: þa þa he to heom þus gecweden hæfde þa eode he ut and begemde þære ciricen gate mid micelre lufa and mid haligre ieapscipe 
57.34.104: witodlice þa þa se uhtetime com þa efste se halige nicholaus swilce he fram gode selfe gesænt wære ætfore eallum oðrum mannum toweard þære circan 
57.34.105: and ealswa se godes deorlincg com to þære gate þa gefeng se biscop hine mid his handum and axode hine mid mycelre eadmodnesse hwæt his nama wære 
57.34.106: se godes man him andwyrde mid gastlicere stæmne and mid niðer alotenum hæfde and cwæð þæt he hete nicholaus 
57.34.107: se bisceop cwæð þa to him 
57.34.108: cum nu leofa cild hider mid me 
57.34.109: forþon þe ic hæbbe sum þing digeles wið þe to specone 
57.34.110: and ealswa hi comon into þære cirican þa clypode se biscop mid hludre stæmne to eallum þam godes þeowan and þus cwæð 
57.34.111: sceawiað nu leofe broðra þæt þæt drihten cwæð 
57.34.112: quidcumque petieritis in nomine meo credite quia accipietis et fiet uobis 
57.34.113: ðæt is swa hwæt swa ge biddað on minum naman gelefeð þæt ge hit sculon underfon et hit geweorð eow 
57.34.114: blissiað and fægniað nu forþon þe we hæbbeð nu underfangen þæt þæt we æt drihtne gebædon 
57.34.115: and þis is se ilca þe ge ymbe biddende wæron 
57.34.116: and ealswa heo hine geseawen þa heroden hi ealle mid hludre stæmne þæs hælendes nama and wuldrodon on his mycclan mildheortnesse 
57.34.117: biscopes wæron glæde forþon þe hi mosten begeton swylcne gefera 
57.34.118: clereces fahnedon forþon þe god swilcne heorde heom geunnen hæfde 
57.34.119: hwæt wæs þær þa mare buton þæt hi setton hine on þone bisceopstol his unþances 
57.34.120: and he hit lange wiðsoc 
57.34.121: ac swaþeah hio bædon him swa lange þæt he heom þæs geteogðode and þone bisceopdom underfeng 
57.34.122: eornostlice æfter þan þe he bisceop wæs geworðen and hæfde þone wurðment on hande þa wunede he swaþeah æfre forð on his micclan eadmodnesse and on þære ilcan godnesse þe he ær wæs to gewunod 
57.34.123: he wacode gelome on his gebedum 
57.34.124: and his licchame he gepinode mid fæstenum 
57.34.125: glædlice he lærde menn to gode weorce 
57.34.126: and eadmodlice he underfeng þearfan widewan and stipcildum 
57.34.127: and ealle þa þe mid earfoðnesse wæron geswæinte he besorgode and healp heom ealswa hit his agen neode wære 
57.34.128: ricum monnum he lærde þæt heo earmum mannum nan þing mid unrihte ne benamen 
57.34.129: gif he gesawe ænige mann befeallen on ænige ungelympe he gebette sona his uneðnesse and hine mildheortlice gefrefrode 
57.34.130: ðus weox his godnesse dæghwamlice mare and mare 
57.34.131: and ealle men blissoden of swa gode biscope 
57.34.132: and drihten hine gestrangode on manigfealdum mihtum 

57.34.133: ða wearð he swa mære and swa wurðfull þurh godes wille þæt he mihte gebetan ælces mannes sarignesse wære on lande wære on sæ 
57.34.134: and he cleopode þone halgan him to fultume 
57.34.135: þærrihte he hine alesde of ealre his gedræfodnesse 
57.34.136: ða gelamp hit on sumere tide þæt sume scipmen wurdon swiðe færlice bestandene ut on þære sæ mid swa micclan storme þæt hi wendon þærrihtes ealle adrincan 
57.34.137: eac hi wæron mid swa micclan cele fornumene þæt hi ne mihton nan þingc heoras selfos geweldon 
57.34.138: and ealswa hi wæron on swa micclan earfoðnesse þa cleopoden hi ealle mid hludre stæmne and þus wæron cweþende 
57.34.139: eale þu godes þeo nicholae gif þa þingc syndon soþe þe we ymbe þe geherd habbað gecyð hit nu on us þæt we moton gode þancian and þe ures lifes alesednesse 
57.34.140: witoðlice onmang þam þe hi þus cleopoden þa ateowde heom an man and cwæð to heom 
57.34.141: ic eom her forþon þe ge me cleopoden 
57.34.142: and þærrihtes he ongan heom to helpane on rapum and on mæstum and on þam oðrum sciptauum swilce he wære an of heom 
57.34.143: ða næs hit naht lange æfter þam þæt eall se storm feoll 
57.34.144: and seo sæ wearð liþe and milde þurh heora sceppendes bebodu 
57.34.145: and þa scipmen hreowen þa forð mid micelre blisse 
57.34.146: and comon þa hrædlice to þæra ilcan hæfene þe heo to woldon 
57.34.147: and ealswa hio wæron gegan upp on þæt land þa axode hi hwær se godes þegn wære nicolavs 
57.34.148: heom wearð þa gecydd þæt he wære innen circan 
57.34.149: and heo þæs gode þancoden and eode þider inn 
57.34.150: soðlice hi ne gecniwen hine næfre ær 
57.34.151: and swaþeah hi gecneowen hine swa hraðe swa hi hine gesawen innen þære cirice buton ælces mannes tæce 
57.34.152: heo feollan þa to þæs halgan fotum 
57.34.153: and ongunnon ealle to weponne for fagennesse 
57.34.154: and þancoden him swiðe inweardlice þæt hi wurþon þurh his helpe of deaþe alesde 
57.34.155: and tealdon him eall hu heom wæs gelumpon on þære sæ 
57.34.156: ða cwæð se eadiga wer to heom 
57.34.157: leofe broðra ne wene ge na þæt hit swa gewurðe þurh mine mihte 
57.34.158: ac god þurh his gewunelicere miltse eow alesde 
57.34.159: for þam godum geleafan þe ge to him hæfdon 
57.34.160: soðlice dæghwamlice we beoð gesweinte for urum synnum 
57.34.161: and swaþeah gif we gecerran willað mid ealre mægne to ure mildheortan drihtene sone he us gemiltsað and alest of eallum þan yfelum þe us an becymð 
57.34.162: and forþon leofe broðra ne wandige naht wel to donne eadmodnesse to folgienne and wreccum mannum bliðelice to helponne 
57.34.163: and gelefeð hu mycel mægn hæfð clæne geleafa and soþa gebedu to drihtene 
57.34.164: witodlice ure ealdefæder adam siððan he wæs geworpen ut of paradyse for his misdæda into þisum middanearde 
57.34.165: nis nan þincg gode swa gecweme swa him is ælmessa gif man hit ne deð na for þisra worulda wuldra 
57.34.166: ðus eadmodlice tihte se halige wer heo to gode weard 
57.34.167: and let hio siððan fram him gewændan mid his bletsunge 

57.34.168: eft hit gelamp þurh godes forsceawunge þæt mycel hunger wearð on þan lande þe se halige wer on wunode 
57.34.169: forþon þe þæt ungeleaffulle folc nolde geheran þam rihtan geleafan þe se eadiga nicolavs heom wæs symle tæcende 
57.34.170: soðlice forþon ofteah se ælmihtige god heom heora corn and eac ealle oðre goda swa þæt hi nan þingc næfdon of hwan hi libben mihton 
57.34.171: ða wearð þær micel unrotnesse betwuxan þan folce 
57.34.172: and comen þa rædlice and gesohten þas halgenes fet and bæden hine swiðe inweardlice þæt he heom to drihten geþingode 
57.34.173: ða andwyrde se godes man and cwæð þæt he wolde heom foreþingian gif hi wolden lufian heora drihten of ealra heortan 
57.34.174: hi cwæden þa mid wependre stæmne þæt heo wolden healdon ealle þa þing þe drihtene licwurðe wæron 
57.34.175: hwæt þa se godes deorling nicolavs eode into drihtenes temple and gebæd swiðe geornlice for þæt earme folc 
57.34.176: and þurhwunode þa swa lange on his gebedum þæt man com and cydde him þæt þær wære gecumene wel manega scipes up æt þære hæfene þe is gecleopod adriaticum 
57.34.177: and þa wæron wel gehladone mid hwæte 
57.34.178: ða se godes man þis geherde he eode þa swiftlice þider and þus cwæð to þam scipmannum 
57.34.179: eale ge godes freond tyðið me ane bene þe ic wille bidden æt eow 
57.34.180: hi andwyrdon and cwædon þæt hi wolde þæt bliðelice don 
57.34.181: se halige wer cwæð 
57.34.182: ðis landfolc is welneh dead of hungre 
57.34.183: and ic com nu hider forþan þæt ic wolde biddan æt eow sumne fultum of eowre corne þæt þis earme folc mid ealle ne forwurðe 
57.34.184: hi andwyrdon and cwædon 
57.34.185: eala þu arwurþe fæder ne durre we na wanian þisne hwæte 
57.34.186: forþon þe me hine mæt swiðe nærulice us an hand æt alexandria 
57.34.187: and we hine sculon ealswa nærulice on gemeten þæs caseres þeningmannum 
57.34.188: ða cwæð se biscop eft 
57.34.189: leofe gebroðra tyþiað me huru of æghwilce scipe an hundred gemitte hwæte gif ge na mare nelleð þæt þis earme folc furþor ne losige 
57.34.190: and ic behate eow fullice þurh mines drihtnes gife þæt ge næfre þe læsse ne sculon habben þonne ge ham cumað and hine betæcen ongean sculon 
57.34.191: witoðlice ealswa þa scipmen þis geherdon hi wæron swiðe ofwundredo and þohten hwæþer hit æfre swa mihte gewurþen 
57.34.192: and æt læsten him gelefdon and getyðedon him þæs þe he to heom gewilnedo 
57.34.193: hi mætan him þa upp of æghwilcum scipe an hundræd mitte hwætes 
57.34.194: and ealswa hraðe swa þæt wæs gedon swa heom com god weder 
57.34.195: and mid spedigum winde segledon ham to constantinopole 
57.34.196: soðlice ealswa heo ham wæren gecumene þa mæten hi þæt corn ut of heora scipen ealswa hi hit underfengon æt alexandrian 
57.34.197: þa funden hi hit ealswa fullice swilc þær an corn nære fram gedon 
57.34.198: hi ongunnon þa ealle to wepenne for fægennesse 
57.34.199: and tealdon þa eal þæs caseres mannum hu hit wæs geworden 
57.34.200: and ealswa heo þæt geherdon þa ongunnon hi ealle gode to herigenne mid mænigfealdum blitsungum 

57.34.201: eale hu wunderlic þingc we geherdon nu of þisum corne 
57.34.202: ac mare wunder gewearð of þam dæle þe mid þam halgan were belæfde 
57.34.203: soðlice se arwurþe nicolavs todælde þæt corn þe he begeoten hæfde ælc man be þan þe he neode hæfde 
57.34.204: and se ælmihtiga god gemanifylte þæt litle corn swa swiðe on his handum þæt eall þæt landfolc hæfdon genoh ofer eall þæt gear 
57.34.205: and eac hi seowan heora land of þan ilcan corne 
57.34.206: and hit weox heom to manigfealdum wæstmum 

57.34.207: witodlice he nolde geþafigen þæt ænig hæþengeld wære gewurðed on þære scire licia siððen he wærð gehalgod to biscope 
57.34.208: ac he todræfde eall þæs deofles weorc 
57.34.209: he afligde ut of his biscoprice ealle þa hæþena godes and ealle þa drymen and þa wiccen þe he æfre ofaxian mihte 
57.34.210: eac he afyrsede þa scandfulla gydena diana of þam lande 
57.34.211: and eall hire wurðment he todræfde mid his drihtenes fultume 
57.34.212: ða wearð se deofol swiðe yrre ongean þan halgan were nicolae 
57.34.213: and þohte fela yfela þing ongean his deorwurða geswince þe he symle geswanc for his drihtnes gewillan 
57.34.214: soðlice he ne swa næfre to swincenne ymbe þæt earme folc þe se awergode gast hæfde fæste begripan oðþæt he hi alesde of þæs deofles anwealde 
57.34.215: and forþon he þohte þa sum þingc yfeles ongean þan godes þegne 
57.34.216: ða com se deofol on anre nihte to sumum dreomen 
57.34.217: þa wæron swiðlice gelærde on eallum yfelum dædum 
57.34.218: and het heom þæt hi sceoldon hwætlice gearwian ane cynnes ele þe is gecleopod mediacon 
57.34.219: soðlice þæt ilce ele is swa mihtig and swa strangc þæt swa hwæt swa hit on tæcþ þærrihtes hit eall forbærnð 
57.34.220: ða drymen dydon þa ealswa se scocca heom bebead 
57.34.221: gearwedon þa rædlice þæt ele and betæhte hit þan deofle 
57.34.222: and se deofol hine þa selfne gehiwode swylce he an eald wif wære and for into þære sæ 
57.34.223: and com rowende on anum bate to sume scip full mannum þe wolden secan þæt halige mynster þæs halgan nicholaes mid heora ælmessan 
57.34.224: se scucca for eac swa litellice eac þider faren wolde and cwæð þus to heom 
57.34.225: leofa broðra ic geseo þæt ge fundiað toward þam hlaforde nicolae 
57.34.226: and ic eac earme wrecce wolde faran mid eow þider and his bletsunge hæbban gif ic nu mihte 
57.34.227: ac me stænt nu oþer neode an þæt ic æt þisum ceare ne mæg þider faran 
57.34.228: nu hæbbe ic her an litel ele þæt ic wolde þærmide lacnian þam godes freond 
57.34.229: forþon þe min geþanc is swiðe mycel to him weard 
57.34.230: and ic bidde eow leofe freond þæt ge bringan þis litle lac to his mynstre and smyriað þa wages eall onbuton þærmide on mine gemynde 
57.34.231: ða scipmen andwyrdon and sædon þæt hi wolden þæt bliðelice don 
57.34.232: se scucce þærrihtes betæhte þæt manfulle ele and hreow fram heom and rædlice aðwan of heore gesihþe 
57.34.233: soðlice þa scipmen ne cuþon nan þingc of þan facne ac reowan heom forðwærd swa swa heo ær dydon mid mycelre bilehwitnesse 
57.34.234: and þa þa heo ane litle hwile gerowen hæfdon þa gesawen heo færlice an scip ful manna þa wæron swiðe fægre gehiwode 
57.34.235: and onmiddan heom eallum sæt an man swiðe gelic nicolao 
57.34.236: se ongan heom sona to acsigenne and þus cwæð 
57.34.237: eale ge goda men hwæt wæs þæt wif þe litle ær spræc wið eow 
57.34.238: ða men him þærrihtes tealden hwæt heo spræc to heom and hwæt heom betæht hæfde 
57.34.239: and ateowden him eac þæt ele 
57.34.240: and he cwæð eft to heom 
57.34.241: witodlice þæt wif þe spæc þus to eow þæt wæs seo unseofulle gydena diana 
57.34.242: and gif ge willað witen hwæt se ele is þe hi eow on hande sealde þonne awyrpe ge hit nu rædlice fram eow ut into þære sæ 
57.34.243: hi dydon þa hwætlice ealswa heom getæht wæs 
57.34.244: and sona swa þæt ele toc on þæt wæter þa aras þær upp swiðe mycel fyr 
57.34.245: and seo sæ bærnde lange hwile 
57.34.246: soðlice þæt wæs ongean rihtum gecynde 
57.34.247: and ealswa þa scipmen þæt wunder beheoldan þa wurdan þa scype swa fyr totwæmde ægþer fram oðren þæt heo ne mihton ofcleopigen þa oðre menn 
57.34.248: ne eac ofaxien hwæt he wære se þe wið heom spæc 
57.34.249: ac ferde þa forð alswa heo ær gemynt hæfdon 
57.34.250: and eallum þan mannum þe heo gemetton hi tealdon hu heom gelumpan wæs 
57.34.251: eac þa þa heo comen to þam godes þeowe nicolavm þa cwæden hi ealle on anre stefne to him 
57.34.252: soðlice þu eart se mann þe us ateowdest þæt tacen innen þære sæ 
57.34.253: soðlice þu eart riht godes þeow 
57.34.254: and for þinre godra geearnunga we wurdon alesde fram þæs deofles costnunge 
57.34.255: and þa þa hi þus hæfdon gesæd þa tealdon hi him eall be endebyrdnesse hu heom gelumpon wæs 
57.34.256: ða se eadiga nicolaus þas þincg geherd hæfde þa ongan he gode to herigenne ealswa his gewune wæs 
57.34.257: and lærde þa men þæt heo geornlice heo selfe gode betæhten 
57.34.258: and he geaf heom his bletsunge 
57.34.259: and hi foran þa mid bliðum mode fram him to heora agena æþele 

57.34.260: þa gelamp hit rædlice æfter þon þæt an scirfolc þe is gecleopod attraiphala wearð swiðe wiðerweard ongean þan casere constantino and swa modige þæt hi noldon gedon him nan þære gehersumnesse þe ealle oðre þeoda dydon ac æfre wiðcwædan his healice bebodu 
57.34.261: witodlice ealswa se casere þis geherde þa het he beodan ut micel scipferda and bebead his þreom þegnum þære nama wæron þus geclypode nepotianus vrsus arpilatio þæt heo foran to þan lande frigiam and steordan þæt folc þe wæs wiðerweard ongean god and ongean him 
57.34.262: hi dydan þa ealswa se casere heom bebead 
57.34.263: and ealswa þæt scipferde wæs eal gegaderod þa ferdon hio forð on þa sæ and hæfde swiðe god weder and fægre sæ on to færenne 
57.34.264: ac þa þa hi comen to þære sæ þe is wið þam lande þe se hlaford nicolaus on wunode þa weox swa strang wind ongean heom þæt hi na furþor ne mihton 
57.34.265: ac wurþen gedrifene into þære hæfene adriaticum heora unþances 
57.34.266: and eodon upp on þæt land 
57.34.267: sume hi eodon þa to þæt ceapstowe and bereafoden þær þæt landfolc 
57.34.268: and ealswa heo þæt unriht dydon þa wearð hit hrædlice gecydd þan godes men nicolao þanen ofer þreom milen inne þære burh patera 
57.34.269: soðlice ealswa hraðe swa he þis geherde þa eode he swiðe efstlice and gecneow þær þæs caseres þry dirlingas nepotianum and vrsum and arpilatium 
57.34.270: and cyste heo and þus cwæð 
57.34.271: leofa broðra hwæðer come ge hider mid sibbe oððe to gefeohte 
57.34.272: hi andwyrdon 
57.34.273: hlaford mid sibbe we comen hider ac we sculen faren to frigiam on þæs caseres ærnde and gebygen þæt wiðerwearde folc to him mid godes fylste and mid þinen 
57.34.274: ac we ne magon nu na furðar forþon þe strancg wind us hæfð hider gewrecan 
57.34.275: nu bidde we þe leofe fæder þæt þu us fultumige mid þinum gebedum þæt we þas þincg to wurðlican ende gebringan moton 
57.34.276: se godes mann bæd heom þa swiðe eadmodlice þæt hio sceoldan gesteoran heora cnihtan fram ælcere saca and ferdon siððan mid him to þære burh patera þæt hi his bledsunge þær underfengon 
57.34.277: ða þreo þegnes dydon þa rædlice ealswa se biscop heom bebæd 
57.34.278: forbudon þæt geflit and dyden þæt ælc man hæfde his agen æhte 
57.34.279: witodlice ealswa þis wæs þus gedon þa comen sume men þær to þam biscope and sædon þus to him 
57.34.280: hlaford biscop geond me læt þry iunga men to slege 
57.34.281: and eal þæt folc sarlice bemænð þæt þu þær ne eart 
57.34.282: forþon gif þu þær wære þonne noldest þu naht geþafian þæt hit swa gewurðe 
57.34.283: soðlice heora deað is deorlice geboht æt þam aldormen 
57.34.284: and hi bið gedemde to deaðe butan ælcen gylte 
57.34.285: ða se eadiga nicolaus þis unriht geherde þa bæd he þam þrim þegnum þæt hi sceoldan gan mid him þider 
57.34.286: and hi swa dydon 
57.34.287: and ealswa hi comen wiðinne þære burh to anum stede se is geclypod leonthi þa axode se bisceop hwæþer þa þreo iunge men leofedon þa get þe wæron fordemde to deaðe 
57.34.288: ða burhmen him andsweroden and þus cwædon 
57.34.289: efst nu arwurðe fæder swiðe 
57.34.290: forþan mid godes fylste þu finst heo get libbende on dioscheres stræte 
57.34.291: se biscop and þa þegnes urnen þa swiðe efstlice þiderweard 
57.34.292: and ealswa hio comen to þære stræte þær þe hi wæron þa wæron hi gelædde þanon 
57.34.293: se godes man axode eft hwider hi wæron gelædde and me him andswarode 
57.34.294: hlaford nu me hi lædað ut æt þære portgate and swa forð to þære cwealmstowe þe is geclypod bisrano 
57.34.295: ða se halige wer þæt geherde þa ongan he eft swiðe to eornenne þeah þe he werig wære 
57.34.296: and ealswa he com to þære cwealmstowe þa geseah he þa iunge men sittan on heora cneowan 
57.34.297: and heora eahne wæron gebundene 
57.34.298: and se cwellere stod mid agotenum swurde ofer heora bara sweora 
57.34.299: hwæt þa se godes deorling nicolaus arn swiðe deorflice uppan þam cwellere and abræd þæt nacode swurd of his handum 
57.34.300: and bæd þæt he scolde hine ofslean for heom 
57.34.301: soðlice nan þæra cwellere ne dorste an word cleopigen ongean his willan 
57.34.302: forþon þe hi wysten ful wel þæt he wæs swiðe licwurðe þam ælmihtigan gode 
57.34.303: se biscop unband þa rædlice þa iunglinges and gelædde hi forð mid him 
57.34.304: and eal þæt folc him æfter folgoden 
57.34.305: oððæt hi becomen to þæs ealdormannes botlan eustachii se þe hæfde ær fordemed þa þreo iunglinges to deaðe 
57.34.306: and ealswa se ealdorman geseah þone bisceop þa eode he swiðe efstlice ongean him and gegrette hine 
57.34.307: ac se bisceop nolde underfangen his gretinge ac cwæð þus to him mid mycelre wræððe 
57.34.308: eale þu godes feond hu dærst þu besceawien on minne andwlite þe þus micel yfel hæfst gefremmed 
57.34.309: eala þu wealhreowesta mann ælces godes ungemyndig forhwi ne þohtest þu hwæt þæt halige writt us bebytt þæt we ne sculon na fordemen rihtwise men to deaðe 
57.34.310: se eorl eustachius him andwyrde and cwæð 
57.34.311: hlaford forhwi þreatest þu me þus swiðe 
57.34.312: soðlice ic nam naht swa scyldig of þisum gylte swa beoð þas burhgerefan symonides and eudoxius 
57.34.313: forþon þe heo bið æfre geare men to acwellene 
57.34.314: ða cwæð se eadiga nicolaus 
57.34.315: eala þu gitsere and ealra manne forcuðost ic wat ful wel þæt symonides ne eudoxius ne neddan þe þæt þu þas unsceaðie iunglinges to deaðe fordemdest 
57.34.316: ac þu self heo beleawdest to deaðe þurh þinre micelan grædignesse þe þu hæfst to golde and to selfre 
57.34.317: soðlice ic secge þe þæt hit sceal beon gecydd þam casere hu þu todælst his cynerice 
57.34.318: and hu þu selst unscyldige men to deaðe 
57.34.319: and hu þu forstelst his gold and his seolfer and ealne þone wurðment þe he self hæbben sceolde 
57.34.320: and æfter þon þe he þis unriht hæfð geherd he sceal nimen rihte lage of þe 
57.34.321: ða se eorl eustachius þas strange spæce geherde þa bæd he nepotianum and ursum and arpilatien þæt heo geþingoden him to þam biscope 
57.34.322: and hi þa swa dydon mid ealre geornfulnesse 
57.34.323: hwæt þa se godes mann wearð gefrefrod mid þæs halgan gastes gife 
57.34.324: and ealle his wræððe þærrihtes niðer alegde 
57.34.325: and for þære þegna bene he forgeaf þan eorle eustachio eall þone gylt 
57.34.326: soðlice æfter þisum eode se biscop ham to þære burh patera 
57.34.327: and þa þreo þegnas ætan and druncon þær mid him 
57.34.328: and æfter þære gereordunge he gebletsode heo 
57.34.329: and swa mid his halgan bletsunge heo him fram gewændon 
57.34.330: hi foran þa mid bliðum mode to heora scipe 
57.34.331: and se eadiga nicholaus bæd for heom to drihtene þæt hi moston sundfullice becuman to þam lande frigiam 
57.34.332: eac he bæd swiðe inweardlice for þæt dysige folc þe wunedo on frigiam þæt god sceolde awænde heora mod to his willan 
57.34.333: and drihten geherde mildelice his bene and ageaf þan þrim þegnan gode gewyderu 
57.34.334: and hi segledan forð mid spedigum winde oððæt hi becomen into frigiam mid eallum þæs caseres here 
57.34.335: and ealswa raðe swa þæt landfolc þis geherde þa sændon hi hire bodan to þam þreom þegnum and cydde heom þæt hi woldon hersumian þam casere ealswa oðre þeode dydon 
57.34.336: ða þa nepotianus and vrsus and arpilatio þis geherdon þa wæron hi swiðe bliðe and þæs gode þancodon and þan halgan nicolao þe heom hæfde to drihtene swa mildelice geþingod 
57.34.337: hi foran þa ofer eall þæt land mid fullan griðe 
57.34.338: and nænne man ne ofslogen ac geheoldon heore hande ungewæmmede wiðutan ælce blodgyte 
57.34.339: hi tobræcen ealle hæþengeldas and mid fyre forbærnden 
57.34.340: and upp arærdon godes lof 
57.34.341: and bebuden þam folce þæt hi fullice forsocen þone deofol and eall his weorc and gode geoffrodon licwurðe lac 
57.34.342: and hi dydon ealswa heom beboden wæs 
57.34.343: witodlice eallswa þa þreo þegnas hæfdon gesett þæt land swa swa hi hit hæbban wolden to þæs caseres wurðscipe þa gewænton hi ongean to constantinopole 
57.34.344: and sona swa se casere constantinus geherde þæt hi þær neh wæron þa eode he ut of þære burh mid micclan folce ongean nepotianum and vrsum and arpilationem 
57.34.345: and underfeng hio mid micclan wurðscipe 
57.34.346: se casere gewurðedo hi þa swiðe 
57.34.347: and gelufedo hio swylce hi his agene cild wæron 
57.34.348: and eall þæt folc blissode for heora sige and eac þe swiðer þæt hi næfdon þær nænne mann ofslagen 
57.34.349: ða wæron þær sume yfele geþancode menn þa þe hæfdon micelne nið ongean þa þri þegnes and þohten swiðe geornlice hu hi mihton heora wurðscipe gelitlian and hi mid ealle fordon 
57.34.350: hi eodon þa on sume dæge to þam aldormenn ablauium se wæs hegost and mihtigost under þan casere 
57.34.351: and ongunnon hi to wregenne mid manegum leasungum 
57.34.352: and æt læste hi sædon on heom þæt hi wæron ymbe þæs caseres swicdome 
57.34.353: and þæt sceolde hrædlice wurðon cuð eallum mannum 
57.34.354: ða se aldormann ablauius þis geherde he wearð swiðe ofwundrad and heom naht ne gelefde 
57.34.355: hi noldon swaþeah forlætan heora yfelnesse ac budon him gold and seolfor and feola oðra gersumen 
57.34.356: and gewænton hine swa to heora manfulnesse and to þæra unsceaðira manna swicdome 
57.34.357: ablauius eode þa in to þan casere swilce he swiðe sarig wære and þus cwæð to him 
57.34.358: eale þu min deorewurðe hlaford warne þe nu rædlice wið þine þreom þegnum þe þu sændest on þinre ærnde to frigiam 
57.34.359: soðlice hi þænceð dæg and niht ymbe þinne swicdom 
57.34.360: and hio behateð micelne rice ælc þære manne þe heom þærto fultumian willað 
57.34.361: ða cwæð se casere 
57.34.362: be hwan wast þu hit swa soðlice 
57.34.363: se manfulle ablauius cwæð 
57.34.364: hlaford ic hit geherde of heora agenum mannum on niht þær þær hi hit stillice runedon betweoxen heom 
57.34.365: hwæt se casere him soðlice gelefde ealswa his eldestum and deorwurðestan mannum 
57.34.366: and het þa rædlice nimen nepotianum and vrsum and arpilationem wiðuton ælce gylte and on cwærterne bescufan and þærinne fæste belucen 
57.34.367: and hit wearð þa swa gedon 
57.34.368: soðlice eallswa þa forsædon wregeres geaxoden þæt þa þegnes wæron gesette on quarterne and næron þa gett ofslagene þa wæron hi swiðe sarige 
57.34.369: and comen eft rædlice to þam manfullum ablauium and brohten him micelne lac and þus cwæðon to him 
57.34.370: hlaford forhwi leton ge libben eowre fynd swa lange þæt hi næron þærihtes ofslagone 
57.34.371: wende ge þæt ge mihton þus godne ende don on heom buton ge hi mid ealle ofslogen 
57.34.372: soðlice buton hio þær aðor wurðon fordon hit eow sceal sare hreowan 
57.34.373: and þonne ge læst wenað ge sculon wurðon beswicone 
57.34.374: ða wearð ablauius swiðe yrre and eode to þan casere and him þus to cwæð 
57.34.375: hlaford þa þreo cnihtes þe þu hete don innto þam cwarterne hy nelleð get swaþeah forlæton heora unræd 
57.34.376: ac wændeð swiðe geornlice dæges and nihtes to heora rædgifen 
57.34.377: and biddað þæt heo on þe færlice behræson and þe ofslean 
57.34.378: hwæt þa se casere wærð swa yrre swilce he his agene deað ætforen him geseage 
57.34.379: and het þa rædlice acwellan þa þreo unsceaðige cnihtes 
57.34.380: ða se ablauius þis wunder geherde þa wearð he swiðe bliðe 
57.34.381: and sænde to hylarianum þe bewiste þæt cwarterne 
57.34.382: and het him þæt he hæfde geare þa þri cnihtes onsundrig fram oðrum mannum þæt he hio þæs oðres nihtes dearnelice ofslean mihte 
57.34.383: witodlice ealswa hilarianus þis geherde þa wearð he swiðe sarig 
57.34.384: and arn toforen to þam cwarterne and cwæð to þan cnihtum mid micclum wope 
57.34.385: wa la wa þæt ic eow æfre æfre geseah 
57.34.386: wa la wa þæt we sculen todæg beon swa sarlice gesundrode 
57.34.387: ða axoden heo forhwan hio swa spæcon 
57.34.388: hylarianus heom andwyrde and cwæð þæt þær wæs færlice gecuman word fram þam casere þæt heo sceolden beon ofslagene þæs ilcan nihtes 
57.34.389: and forþan ic bidde eow þæt ge forestihten eowre þingc þa hwile þe ge first hæbbeð þe læs ge willeð þonne ge ne magon 
57.34.390: soðlice ealswa þas cnihtes þisne grimlicne cwide geherden þa cwæðon hi mid micelre gimerunge 
57.34.391: wa la wa hwa geherde æfre þus mycele grimnesse þæt we sculon nu sweltan ealswa utlages and þæt we ne moton nanre ladunge beon wurðe 
57.34.392: ða onmang þæt heo swa sarig wæron þa beþohte nepotianus se æþela cniht hu se eadiga nicolaus alesde þa þrio iunge cnihtes fram þara manne hande þe heo ofslean woldon 
57.34.393: and ealswa he þis beþohte þa gebæd he hine to drihtene mid wepindre stæmne and þus cwæð 
57.34.394: hlaford crist help us earmingum 
57.34.395: and geher ure bene for sæintes nicolaes geearnunga þines þeowen 
57.34.396: and ales us fram þes swurdes ecge ealswa þu alesdest þa þreo cnihtes for his lufan æt patera þære burh þær þer þe we onloceden 
57.34.397: drihten we gelefað soðlice þeah þin þeowa her ne be lichamlice mid us swaþeah he mæg beon gastlice swa hwær swa he wile 
57.34.398: and þurh þinre gife he mæg helpan eallum þan þe him to cleopieð mid godre heorte 
57.34.399: and þu hlaford god help us nu þurh his bene 
57.34.400: ðus bæd nepotianus him to gode and begen his geferan forð mid him 
57.34.401: and æfre hio cleopoden mid wependre stæmne þus cweþende 
57.34.402: hlaford sancte nicolae help us 
57.34.403: and geteoðe us þæt we þe gett geseon moton and þine halige fett cyssen 
57.34.404: ða gelamp hit on þære oðre niht þæt se casere and ablauius gesawen begen ane gesihðe on swefone 
57.34.405: ðam casere þuhte þæt se eadige nicolaus come to him and þus wæs cweþende 
57.34.406: constantine forhwi hete þu don þa þri unsceadige men on cwarterne and heo to deaðe fordemdest 
57.34.407: aris nu rædlice and hat heo alesan 
57.34.408: and gif þu elles dest and me swa forsihst ic bidde þone heofonlicen casere þæt he arære uppon þe micel gefeoht and læton þe þær beon ofslagen and agifen þin flæsc deorum and fugelum 
57.34.409: ða cwæð se casere 
57.34.410: hwæt eart þu swa dyrstig mann þæt þu come nu in to me on þisum time and me swa openlice geþreatest 
57.34.411: ic eom se synfulle nicolaus erchebisceop on mirrea 
57.34.412: and mid þisum wordum he gewænte to ablauium and him þus to cwæð 
57.34.413: ðu witlease mann hwilc neod wæs þe þæt þu forwregdest þa þreo unsceadige cnihtes to deaðe 
57.34.414: aris nu rædlice and do þæt me heo læte ut of þan cwærterne 
57.34.415: and gif þu þis ne dest ic bidde þone heofonlicne cyningc þæt he læte þinne lichame wyrmum to mete 
57.34.416: and eallum þam mannum þe þe to langiað sculon eac sweltan on sarlicum deaðe 
57.34.417: ablauius cwæð mid dreorigum mode 
57.34.418: hwæt eart þu þe me þus openlice þreast 
57.34.419: he cwæð ic eom nicolavs archebisceop of mirrea 
57.34.420: and mid þam ilcan worde he gewænde fram him 
57.34.421: soðlice æfter þisum wearð se casere aweht and se manfulle ablauius ealswa 
57.34.422: and heora ægþer oðrum his swefen rædlice arehte 
57.34.423: and sona swa hit dæg wæs þa het se casere lædan þa þreo cnihtes ut of þam cwarterne 
57.34.424: and hit wearð þa swa gedon 
57.34.425: hi wurdon þa rædlice gebrohte ætforan þam casere 
57.34.426: and ealswa he heo geseah þa cwæð he to heom mid mycelre wræððe 
57.34.427: secgeð me mid hwilcum wiccecræfte ge swægnten us toniht on swefene 
57.34.428: witoðlice ealswa heo þas spæce geherdon þa wæron heo swiðe ofwundrode and ne geafan him nan andswære 
57.34.429: se casere cwæð eft 
57.34.430: geopeniað us eowre drycræftes 
57.34.431: nepotianus þa andwyrde ane for heom eallum and þus cwæð 
57.34.432: hlaford constantine to soðan þinge we þe secgað þæt we nane wiccecræftes ne cunnon ne næfre nane ne geleornedon 
57.34.433: eac we nabbað geworht nan þære gylte ongean þe ne ongean þinum folce þæt we sceolden fore deaðes sweltan 
57.34.434: se casere cwæð 
57.34.435: cunne ge ænigne mann þe hatte nicolaus 
57.34.436: soðlice ealswa hraðe swa hi geherdan næmnian nicolaum swa hio ahofen upp heora handa and mid hludre stefne cwædan 
57.34.437: gebletsod si þu drihten þu þe helpst eallum þam þe on þe fæstlice gelefað 
57.34.438: þu help us eac nu and ales us of þeosum leasungum þurh þines þeowan geearnunge nicolaes ealswa þu hulpe þam þreom iunglingan on ure gesihðe 
57.34.439: se casere heo gestilde þa and het heo openlice secgan hwæt heo mænden and hwæt se nicolaus wære 
57.34.440: ða ongan nepotianus to tellanne þam casere eall be þan halegan nicolao 
57.34.441: hu hi comen to him 
57.34.442: and hu he þa iunge cnihtes alesde of deaðe 
57.34.443: and hu bilehwit man he wæs on godnesse 
57.34.444: and hu heo ealle þa niht to him cleopoden 
57.34.445: and hu mildheortlice he hæfde heom þa geholpen 
57.34.446: hwæt þa se casere wearð swiðe ofwundrod ealswa he þas spæce geherde and cwæð to heom 
57.34.447: farað nu rædlice to þan godes þeowa and þanciað him and eac gode þe eow þurh hine alesde 
57.34.448: and bringað him þas lac of minre healfe to cristes þenunge 
57.34.449: ðæt wæron twegen gyldene candelsticcan and ænne gyldene hnæpp mid þan deorcynnestum gymmum gefrætwod and ane cristes boc eal besmided mid deorwurðan golde and mid gimstanum gesett 
57.34.450: and his gewritt forð mid þan lace biddende þam godes menn þæt he him gemiltsode to þam þæt he him æfre ma gehersumian wolde and for him to drihtne gebiddan and for his rices sundfulnesse 
57.34.451: heo dydon þa ealswa se casere heom bebead 
57.34.452: foren to þan hlaforde nicolaum 
57.34.453: and sona swa heo hine gesegen heo feollan niðer to þære eorðan and cysten his fett mid micclan wope and þus wæron cweðende 
57.34.454: eale þu godes freond nicolae soðlice þu eart to herigenne of ealre manne muðe 
57.34.455: forþon þe þu eart ealre manne helpind on sæ and on lande 
57.34.456: soðlice þurh þe we sind alesde fram deaðe to life 
57.34.457: heo tealdon him þa eall be endebyrdnesse hu hie hæfdon gefaren 
57.34.458: and geafen him þæs caseres lac and his gewrit 
57.34.459: and ealswa he þis geherde and geseah þa hof he upp his handa to heofonum and ongan to herigenne gode þus cweþende 
57.34.460: micel eart þu hlaford god 
57.34.461: and micel is þin mihte 
57.34.462: and þin wisdom næfð nan getæl 
57.34.463: ðu eart welig on eallum þingum 
57.34.464: and þu ane eart ealre manne heorte 
57.34.465: soðlice ealswa he þas þingc gesæd hæfde þa bewende he hine to þam þrim cnihtum 
57.34.466: and bodedu heom lange stunde ymbe godes rice 
57.34.467: and lærde heo hu heo sceolden dæla heora æhte þærfum 
57.34.468: and hu hio sceolden libben heora lif on þissere worulde 
57.34.469: hwæt þa butan ealswa se eadiga wer hæfde his spæce geendod þa let he heo badian and sceran of heora side locces þe heom wæron on gewexane inne þan cwearterne 
57.34.470: and scydde heo siððan eall mid niwen scrude 
57.34.471: and het heo þa faren ongean mid sibbe to þam casere constantine 
57.34.472: ða cnihtes dyden þa ealswa se godes mann heom bebead 
57.34.473: foran þa ongean to þære burh constantinopolim blitsigende on drihtene and on þone halgan nicolae 

