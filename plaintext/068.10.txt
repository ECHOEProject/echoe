larspell 

68.10.1: leofan men hwa mæg æfre oðrum furðor freondscipe gecyðan þonne he his agen feorh gesylle and þurh þæt his freond wið deað ahredde 
68.10.2: ealle we sceoldan forweorðan ecan deaðe nære þæt crist for us deað þrowade 
68.10.3: ac he gebohte us þa ealle mid his deorwyrðan blode of hellewite and hæfð nu þurh his gife manna gehwylc gif he geearnian wile heofona rice 
68.10.4: ðonne ne þince us æfre to mycel ac us mæg a to lytel þæt we godes þances to gode gedon 
68.10.5: forðam ne cunne we næfre him geleanian þa þing ealle þe he us gedon hæfð and dæghwamlice deð and gyt don wile þær we betst beðurfon gif we þæs geearnian willað 

68.10.6: leofan men utan don swa us þearf is beon geornfulle ure agenre þearfe geswican ure synna and forbugan ælc unriht gebugan georne to rihte 
68.10.7: and utan understandan þæt nis nan rihtra dom þonne ure ælc oðrum beode þæt we willan þæt man us beode 
68.10.8: and utan geþencan þæt we habbað ænne heofonlicne fæder and þæt we syndon þurh cristendom ealle gebroðra 
68.10.9: ðy ne misbeode cristenra manna ænig oðrum ealles to swyðe 
68.10.10: forðam eall þæt ænig man oðrum her on unrihte to hearme gedeð wordes oððon dæda eall hit sceal eft manigfealdlice derian him sylfum butan he hit ær gebete 
68.10.11: ac utan gladian georne god ælmihtigne habban us soðe sibbe and some gemæne 
68.10.12: and don a to gode þone dæl þe we magan and geearnian us mid þam ece blisse 
68.10.13: utan gyman þæt we urne cristendom clænlice gehealdan and aworpan ælcne hæðendom 
68.10.14: and habban rihtne geleafan and lufian cyricsocne dæges and nihtes oft and gelome 
68.10.15: and libban þam life þe scrift us wisige and a að and wed wærlice healdan 
68.10.16: and freolstida and fæstentida rihtlice understandan and ure ælmessan geornlice dælan 
68.10.17: and gelæstan bliðum mode gode þa gerihtu þe him to gebyrian 
68.10.18: þæt is se teoða dæl ealra þara þinga þe he us on þysum lænan life toforlæten hæfð and ure frumgripan gangendes and wexendes 
68.10.19: and geearnian us mid þam lytlum mycele mare us sylfum to þearfe 
68.10.20: þonne is þærtoeacan gyt to understandenne þæt we eac eadmodlice eall gelæstan on geargerihtum þæt ure yldran hwilum ær gode behetan 
68.10.21: ðæt is sulhælmessan and rompenegas and cyricsceattas and leohtgesceota 
68.10.22: se ðe þæt deð þæt ic ymbe spece he deð him sylfum micle þearfe 
68.10.23: and þæt is witod soð þæt ic nu secgan wille 

68.10.24: an tima cymð ure æghwylcum þæt us wære leofre þonne eall þæt we on worulde wiðæftan us þonne læfað þær we a worhtan þa hwile þe we mihton þæt gode licode 
68.10.25: ac þonne we scylan habban anfeald lean þæs ðe we on life ær geworhtan 
68.10.26: wa ðam þonne þe ær geearnode hellewite 
68.10.27: ðær is ece bryne grimme gemencged and þær is ece gryre 
68.10.28: þær is ece ece and þær is sargung and sorgung and a singal heof 
68.10.29: ðær is benda bite and dynta dyne 
68.10.30: ðær is wyrma slite and ealra wædla gripe 
68.10.31: þær is wanung and granung 
68.10.32: þær is yrmða gehwylc and ealra deofla geþring 
68.10.33: wa ðam þe ðær sceal wunian on wite 
68.10.34: betere him wære þæt he man nære æfre geworden þonne he gewurde 
68.10.35: nis se man on life þe areccan mæge ealle þa yrmða þe se gebidan sceal se ðe on þa witu ealles behreoseð 
68.10.36: and hit is ealles þe wyrse þe his ænig ende ne cymð æfre to worulde 
68.10.37: for godes lufan ic bidde utan gecyrran georne fram synnum and god biddan inweardre heortan þæt he us gebyrge wið þone egesan 
68.10.38: utan andettan ure synna urum scriftan þa hwile þe we magan and motan 
68.10.39: and betan and a geswican and don to gode swa mycel swa we mæst magan 
68.10.40: þonne gebyrge we us sylfum wið ece wite and geearniað us heofena rice 
68.10.41: utan gelæstan ælce geare ure sulhælmessan fiftene niht onufan eastran 
68.10.42: and ure geoguðe teoþunge be pentecosten 
68.10.43: and ure eorðwæstma be emnihte 
68.10.44: and seo ælc heorðpening agifen be petres mæssedæg to ðam biscopstole ælce geare 
68.10.45: and ciricsceattas to martinus mæssan 
68.10.46: and þreowa leohtgescota 
68.10.47: þis is cristes agen gafol and þyses ah manna gehwylc micle þearfe þæt he geornlice eall þis gelæste 
68.10.48: and healde man sunnandæges freolsunga fram sæternesdæges none oð monandæges lihtincge and ælcne oðerne mæssedæg swa he beboden beo 
68.10.49: sunnandaga cypincge we forbeodað eac eornostlice and ælc folcgemot butan hit for mycelre nydþearfe sy 
68.10.50: and þæt man ælc beboden fæsten healde sy hit ymbrenfæsten sy hit lenctenfæsten sy hit elles oðer fæsten mid ealre geornfulnesse 
68.10.51: and to sancta marian mæssan ælcere we scylan fæstan and to ælces apostoles mæssan fæsten butan philippi et iacobi we ne beodað nan fæsten for ðam easterlican freolse and ælces frigedæges fæsten butan hit freols sy 
68.10.52: and aðas and ordal and wifunga æfre syndan to cwedene freolsdagum and riht ymbrendagum and fram aduentum domini oð octabas epiphaniæ and fram septuagessima oð fiftene niht ofer eastran 
68.10.53: and beo on þam halgan tidan eallswa hit riht is eallum cristenum mannum sib and som gemæne and ælc sacu getwæmed 
68.10.54: eac we lærað þæt cristenra manna gehwylc understande þæt he æfter forðsiðe butan sawulsceatte ne licge on mynstre 
68.10.55: ac gelæste man a þone sawelsceat æt openum pytte 

68.10.56: ic bidde for godes lufan þæt ælc cristenman understande georne his agene þearfe 
68.10.57: forðam ealle we scylon ænne timan gebidan þonne us wære leofre þonne eall þæt on middanearde is þær we a worhtan þa hwile þe we mihton georne godes willan 
68.10.58: utan beon arfulle fæder and meder 
68.10.59: and beon on gebyrge earmum wudewum and steopcildum and helpan georne earmum mannum ælþeodigum and utacymenum 
68.10.60: utan hlywan ofcalene and wæfan nacode and syllan mete þam gehingredum and drenc þam ofþyrstum 
68.10.61: utan frefrian ahwænede and hyrtan ormode alysan gehæfte gif us to ðam gehagie and seoce geneosian and forðferede þearfan mildheortlice cestian and syððan bebyrian 
68.10.62: se ðe þus deð he deð him sylfum micle þearfe 

68.10.63: and get ic eow læran wille utan beon a urum hlaforde holde and getreowe and æfre eallum mihtum his wurðscipe ræran and his willan wyrcan 
68.10.64: forðam eall þæt we æfre for rihthlafordhelde doð eal we hit doð us sylfum to mycelre þearfe 
68.10.65: ðam bið witodlice god hold þe bið his hlaforde rihtlice hold 
68.10.66: eac ah hlaforda gehwylc þæs for micle þearfe þæt he his men rihtlice healde 

68.10.67: and ic bidde and beode þæt godes þeowas þe for urne cynehlaford and for eal cristenfolc þingian scylan and be godra manna ælmessan libbað þæt hy þæs georne earnian libban heora lif swa swa bec him wisian and swa swa hym heora ealdras tæcan and began heora þeowdom georne 
68.10.68: þonne magon hy ægþer ge hym sylfum wel fremian ge eallum cristenum folce 

68.10.69: and ic bidde and beode þæt ælc cild sy binnan seofan nihtum gefullad 
68.10.70: gif hit þonne dead weorðe butan fulluhte and hit on preoste gelang sy þonne ðolige he his hades and dædbete georne 
68.10.71: gif hit þonne þurh maga gemeleaste gewyrðe þonne þolige se ðe hit on gelang sy ælcere eardwununge and wræcnige of earde oððon on earde swiðe deope gebete swa biscop him tæce 
68.10.72: eac ic lære þæt man ænig cild ne læte unbiscpod to lange 
68.10.73: and witan þa ðe cildes onfon þæt heo hit on rihtan geleafan gebringan and on godan þeawan and on þearflican dædan and a forð on hit wisian to ðam þe gode licige and his sylfes ðearf sy 
68.10.74: þonne beoð heo ealswa hy genamode beoð godfæderas gif hy heora godbearn gode gestrynað 
68.10.75: god is ure ealra fæder 
68.10.76: and he gecydde þæt þa þa he asende his agen bearn hider crist of heofenum 
68.10.77: and her wearð man geboren þurh clæne mæden sancta marian 
68.10.78: and he for eall mancyn deað þrowade eal swa ic ær sæde 
68.10.79: and us ealle þa þurh his deað alysde of ecan deaðe and us gestrynde to ecum life 
68.10.80: ðurh clæne mæden crist wearð geboren and þurh clæne fulluht we syndon cristene gewordene þæt we scylon eac on ealre clænnesse healdan gif we aht gefaran scylan 
68.10.81: crist þrowade for us synleas 
68.10.82: þonne mote we be gewyrhtum fela for urum synnum þrowian and þolian 
68.10.83: and æt gode geearnian þæt he us þurh his mildheortnesse huru wið ecne deað ahredde and us on ðam toweardan life reste geunne 
68.10.84: utan don swa us mycel þearf is 
68.10.85: habban us a on gemynde þone timan þe us toweard is 
68.10.86: ðonne se earma lichama and seo sawel hi todælað 
68.10.87: þonne us forlætað ealle ure weoruldfreond and nede scylon ne magon hy us þonne ænige gode ac bið æt gode anum gelang eal hwæt we gefaran scylon 
68.10.88: him symle sy lof and wuldor in ealra worulda woruld a butan ende amen 

