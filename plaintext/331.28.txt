her is gyt rihtlic warnung and soðlic mynegung þeode to þearfe 

331.28.1: leofan men utan understandan ealswa us þearf is þæt we heonanforð fadian symle ure wisan for gode and for worulde wislice and wærlice and fram unrihte gebugan to rihte 
331.28.2: forþam hit is swytol and gesyne þæt man þæs latode ealles to lange and to hwon wylde and woruldlice styrde swa swa man scolde þam ðe oftost for gode syngodon swyðe and scendan þas þeode 
331.28.3: ac soð is þæt ic secge gyme se ðe wille þæt mæg on þeode swyðast to steore þæt man þa onhisce swyðe on worulde and hy unweorðige æghwar on lande þa þe godcunde lare and woruldcunde rihtlage wyrdan and scyrdan on ænige wisan 
331.28.4: and ðurh þæt man sceal gewunian þæt man riht healde and unriht alæte 
331.28.5: ac þy hit is þe wyrse wide on earde þæt man oft herede þæt man scolde hyrwan and to forð hyrwede þæt man scolde herigean and laþette to swyðe þæt man scolde lufian 
331.28.6: ac hwilum þa hit god wæs eal he wearð to woruldscame se ðe stod on mane and on misdæde ænige hwile butan he gewende þe raðor to his drihtne 
331.28.7: and se ðe gewunede þæt he wolde leogan ealle hine leadan þa ðe god lufedan 
331.28.8: and ða hit wæs on þeode for gode and for worulde wislic and weorðlic þa man riht lufode and unriht ascunode 
331.28.9: ac nu þing ðe wærra and micele þe snotera se ðe can mid leasungan soð oferswiðan 
331.28.10: ac wa him þæs wærscypes and ealles þæs weorðscypes butan he geswice 
331.28.11: la riht is þæt we lufian þa ðe god lufian and hetelice ascunian þa ðe god græmiað and nænne gemanan ær wið þa habban ær ðam þe hy gebugan and geornlice betan 
331.28.12: and se ðe þæt nelle ehte we his ealle mid woruldlicre steore þe læs þe we habban ænige gemanan nu heora synnan and eft heora wita 
331.28.13: ac utan don swa us þearf is utan god gladian and godes lage healdan and anræde weorðan to gemænelican þearfan 
331.28.14: and gyt hertoeacan geornlice smeagan fela þæs ðe ræd sy and ealre þeode þearf sy for gode and for worulde amen 

