336.7.1: geherað nu mæn ða leofestan hwæt her sægþ on ðissum bocum be manna teoðungceapa 
336.7.2: sægð heron cwæð se godes lareow þæt nu nealæceþ ða dagas þæt we sculan ure æhta and ure wæstmas gesamnian 
336.7.3: don we ðonne geornlice ðam drihtne ðancas ðe us ða wæstmas gesealde and sien we gemyndige þæt us crist selfa bebead on ðysum godspelle 
336.7.4: þæt we simble ymb xii monoð drihtne agifan ðane teoðan dæl ðæs ðe we on ceape habbað 
336.7.5: hwæt ure drihten þæt getiode þæt he us gesealde ealle ða wæstmas ðe eorðe us forð gebringað 
336.7.6: ðeah ðe he hie mannum mistlice dælde and he hwæðere bebead on bocum þæt we simle ymb xii monað gedældon for his naman eal þæt we on ceapa hæfdon 
336.7.7: and ne bæd he na ðises forðon þæt him þæs ænig ðearf wære  ac forðon ðe he wolde ægðer ge ofer heofona ge ofer eorðan us his miltsa gecyþan 
336.7.8: ac us is nydðearf þæt we gebugen to him and þæt we motan brucan his wuldres fægernesse 
336.7.9: swa drihten wæs selfa sprecende þurh þone witegan and he cwæð bringað ge to me on min beren eowerne teoðan sceat 
336.7.10: hwylc beren mænde he ðonne elcora butan heofona rice 
336.7.11: and he swa cwæþ gedoð ge þæt eow sie mete gearo on minum huse 
336.7.12: he þonne mænde þæt we gefyllen þæs ðearfan wambe mid urum godum 
336.7.13: and ðonne ne hingreð us næfre on ecnesse ac he us ontynt heofonas ðeotan and he us seleð his wæstma genihtsumnesse 
336.7.14: and on þas ðingum eallum þu dysega man hwæt yfela bead drihten æfre þæt his laf nære þæs wyrðe þæt hie man gehyrde 
336.7.15: hit is þonne gewriten on ðysum bocum þæt drihten selfa cwæde þæt þis mænnissce cyn ne scolde alatigean þæt hi scoldean hyra wæstma fruman agyfan 
336.7.16: and gif ge þæs alatigean þonne wyrceað ge eow synne on ðon 
336.7.17: and is eow gyta wyrse þæt ge eower ðing tydðigean gif ge willað syllan eower þæt wyrseste gode 
336.7.18: and hit cweð on bocum be þysum cynne weorðiað ge eowerne drihten god mid gedafenlicum ðingum and onsecgaþ ge him mid eowre soðfæstnesse wæstmum and þonne gefylleð drihten eower bern mid genihtsumum wæstmum 
336.7.19: and ne ðurfon ge wenan þæt ge þæt orceape sellan þæt ge under drihtnes borh mid getriewað ðeah ge hi stæpes þære mede ne onfon 
336.7.20: and hit is þonne wen þæt fyla manna þence hwilcum edleane him eft gespowe æt drihtne oððe hu god him eft þæt forgyldan wille þæt he ær for his naman gesealde þam earman ðearfan 
336.7.21: gif ge þonne gelyfað broðor mine þa leofestan þæt eow þæt to gode gelimpe þæt ge her on minum naman gesyllað þonne biþ hit eow nyt geseald and hit arisað eowre sawle to hundteontigumfealdum godum 
336.7.22: and gif ge þonne tweogeað be ðon ælmessum þe ge for godes naman gesellaþ and ge eow ondrædað þæt ge eow onfon to litlum leanum þonne forleosað ge ða ælmessan ðe ge for gode gesellað and hie eow to nænigre are gelimpað 
336.7.23: swa hit on ðysum godspelle sægð þæt ure teoðan sceatas sien earmra manna gafol and wædlendra 
336.7.24: agyfað ge teoðan dæl ealles þæs ceapes ðe ge hæbban earmum mannum and to godes cyricum and þam earmestum godes ðeowum þe þa cyrican mid godcundum dreamum wyrðiað forðon syo cyrice sceal fedan ða ðe hire æt eardiað 
336.7.25: geseoð nu hu bliðe þa earman beoð þonne hie mon mid mete and mid hrægle reteð 
336.7.26: micle bliþre bið þonne syo sauwul þæs mannes þonne hire man þa ælmessan fore dæleþ 
336.7.27: forðon þe hyo bi ðære ælmessan and bi ðon fæstenne lyfian scyl a butan ænde 
336.7.28: se butan ælmessan and fæstenne lyfað se bið on helle gecwylmed and he næfre reste nafað 
336.7.29: swa ðonne se micla larew sanctus paulus cwæð þæt god þa hete aswæman æt heofona rices dura ða ðe hyra cyricean forleten and forhicgen þa godes dreamas to geheranne 
336.7.30: and ne ðearf ðæs nænig man na tweogiean þæt seo forlætenu cyrice sorgige ymbe þa ðe æt hire onwædle lyfiað 
336.7.31: and forþon gebroðore mine sellaþ ge eowre teoðan sceattas and ðær gode dælan ðam ðe hyre hadas mid clænnesse gehealdað and godes lof mid rihte began willað 
336.7.32: swa se lareow bebead þæt man godes æ mid rihte reahte æt godes cyricean and fæste trymedan gelæwede ge gehadode 
336.7.33: þa mæssepriostas ðe godes cyricena lareo was beoð þæt hyra scriftbec mid rihte tahton and lærdon swa swa hie ure fæderas ær tahton 
336.7.34: þæt se mæssepryst ne wandige ne for rices mannes ege ne for æniges mannes lufe ne for feo þæt he simle him rihte deme gif he wille self godes domas gedegiean 
336.7.35: ne scyl he beon to georn deadra manna feos ne to lyt þancian hyra ælmesse na forðon þe hie wenað þæt hie hyra synna alysen 
336.7.36: and hie sculon synfullum mannum eaðmodlice tæcan and læran þæt hie hyra synna cunnon rihtlice geanddettan forðon ðe hie beoð to ðon missenlice and sume unsyferlice þæt se man wandað þæt he hie æfre asecge buton se mæssepryst hie æt him geacsige 
336.7.37: eala cwæð se godes lareow þæt biþ deofles goldhord þæt mon his synna dyrne his scrifte 
336.7.38: forðon þam deofle beoð þæs mannes synna gecwemran þonne eal eorðan goldhord 
336.7.39: and se mæssepryst se ðe biþ to læt þæt he þæt deofol of men adrife and þa sauwle hraðost mid ele and mid wætere æt ðam deofle ahredde and he eac wyrceð eal þæt her bufan receð þonne bið he geteled to ðære fyrenan ea and to ðam isernan hoce 
336.7.40: and her segð on þæt paulus gesawe naht feor fram ðæs mæssepreostes sidan on ðære picenan ea oðerne ealdne mannan and hine læddon mid hrædnesse iiii awergde englas 
336.7.41: and hine besencton on ða fyrenan ea oð his cneowe and hie hine hæfdon mid fyrenum stanum geðreatod þæt he ne moste cweðan miltsa me god 
336.7.42: and þa cwæð paulus to ðam ængle ðe hine lædde hwæt is ðes ealda man 
336.7.43: and ða cwæð se ængel to him hit is an bisceop se ne geændede wel his bisceophad 
336.7.44: and he onfeng micelne naman and he ðone ne geheold tela ðe him þone naman forgæf þæt hine man on wyrolde nemde domine 
336.7.45: ac her receð on ðissa boca treahtoðe þæt se biscop nære miltsiende wuduwum ne steopcildum and him ða wæs gegolden æfter his agenum gewrihtum 
336.7.46: swa her receð on þæt ðam byscopum ðe her on worulde syndon gegangene gelice ðam bisceope ðe paulus on ðære fyrenan helle geseah gif hie nyllað healdan godes æ swa him haligu gewrito bebeodað 
336.7.47: se bysceop sceal se ðe wile onfon godes mildheortnesse and his synna forgifennessa þonne scyl he ðrafian ða mæsseprystas mid lufan ge mid nyde þæt hie healdon godes æ on riht and ðone hyred and þa læwede mæn þe hie ealderas ofer syndon 
336.7.48: þæt hie ðam ne geðafian þæt hie here lif on unriht lifigen and þæt hie on heom selfum onstellan þam folce gode bisene 
336.7.49: forðon se godes lareow sæde þænne se mæssepryst and se bysceop wære gelæded on ece forwyrd þæt hie þonne ne meahton nahwæðer ne heom selfum ne ðære hyrde ðe hie ær gode healdan sceoldon nænige gode beon 
336.7.50: hwane manað god maran gafoles þanne þane bisceop forðan se bisceop bið godes gingra 
336.7.51: and he bið euenhalig his apostolum and he euenhliete witegum gif he ne geðafað þæt þæt godes folc hyra lif on woh lyfian 
336.7.52: swa her receð on ðysum trahtode þæt crist selfa bebude moyse þæt he oðrum larewum bebude gif hie þæt cristene folc mid lufan ne meahtan gecyrran þæt hie godes æ mid rihte healden þæt hit þonne manige yfele mæn mid hyre fyre gebohton þonne gecyrde þæt oðer folc þe hraðor on godes ðone soðan ðeowdom 
336.7.53: swa sanctus paulus cwæð þæt se bysceop and se cingc sceolden beon cristenra folca hyrdas and hie from eallum unrihtum abædon 
336.7.54: gif man hie mid lufan ne meahte to rihte gecyrran þæt swa hyra wondædum geswican woldan 
336.7.55: þonne scyl gehwilc bysceop and mæssepryst gif hie mid rihte willað gode ðeowigan and ðenian gelomlice oþþe huru ymbe vii niht mæssan gesingan for eal cristen folc ðe æfre fram frymðe middangeardes acænnede wæran and godes willa sy þæt hie foreðingian motan 
336.7.56: þonne onfehð he fram gode maran mede þonne hie fram ænigum oðrum lacum don forðon gode is his folc swyðe leof 
336.7.57: gif him yrþlice mæn mid ænigum dæle þingian willað and mid ænigum arum gehyran willað and se onfehð ealra haligra gebedrædenne þe æfre yrðlice mæn wæron 
336.7.58: and forðy hie ðingiað se ðe ðis ymbsange gefylgeð 
336.7.59: and hie beoð on ealra yrðlicra gebedrædenne ðe cristene æfre wæron oððe get beoð 
336.7.60: and hie næfre on hyra synnum ne sweltað and him bið godes mildheortnesse ofer and þæt is godes agen bebod 
336.7.61: and eallum halgum þæt is alyfed þæt yrðlice mæn blissian eall cristen folc and him gelome godcunde lac fore gebringan forðon hie syndon godes bearn gecwedene and hie syndon eallra haligra magas 
336.7.62: and þis wyrc bið deoflum se mæsta teona forðon ðe hie habbað manige saule on hyra gewealdum þe him wile god gemiltsian for hyra maga wyrðingum and eorðlicra manna gebedum and ealra haligra and for his miclan mildheortnesse 
336.7.63: ac ne ablinnen we manna bearn þæt we gode gecwemon and deofle tynan dæges and nihtes mid cristes rodetacne us gebletsian 
336.7.64: þanne aflihð þæt deofel fram manna bearnum forðon him bið mara broga fram cristes rodetacne þonne ænigum mæn sie ðeah ðe hine man slea mid swyrde wið ðæs heafdes 
336.7.65: and eallum cristenum mannum is beboden þæt hie hyra lichaman ealne syfen siðum gebletsigen mid cristes rodetacne 
336.7.66: ærest on morgene oðre siðe on underne ðriddan siðe on midne dæg fyrðan siðe on non fiftan siþe on æuen syxtan siðe on niht seofoðan siðe on uhtan 
336.7.67: and gif lareowas ðis nyllað bebeodan godes folce fæstlice þonne beoð hie wið god scyldige þæt þæt godes folc wite hu hie hie selfe scyldan sculan wið deofla 
336.7.68: and ge beoð syððan domes georne gif ge nyllað læran þæt hie hyra synna geswican and godes bebodu healdan 
336.7.69: se bisceop scyl bebeodan mid ði mæstan bebode ðam mæsseprystum gif se bysceop hine wile wið godes yrre gehealden þæt hie beodan þam godes folce þæt hie sunnandagum and mæssedagum godes cyrican georne gesecen and ðær ða codcundan lare georne geheran 
336.7.70: ne sculan ða larewas agemeleasian þa lare ne ðæt folc forhycgan hie to gehyranne gif hie willað godes forgifenesse habban hyra synna 
336.7.71: forðon ðær man þæt godspel segð maniges mannes hyrte bið abryrded and god bið on hyra midle eallum ðam mannum þe mid eadmodra hyortan to gelyfað 
336.7.72: ðanne sculan þa bysceopas and þa mæssepreostas gehwilces hades mannan swiðe ðreatigen and bebeodan þæt hie godes bebodu on riht gehealden þa godes ðeowas hyra tidsangas and hyra cyrican mid rihte gehealden and ða læwedan swa heom mid rihte to belimpeð 
336.7.73: gif him mon ðonne hyran nelle ðanne mot se mæssepreost hit gewrecan swa hit her beboden is 
336.7.74: þæt se godes ðeow ðe nylle ðære cyricean on riht ðeowian þæt he ðonne mid læwedum mannum onfon ðæs heardestan ðeowdomes 
336.7.75: and þis scyl se mæssepreost nyde beodan oððe þæs godes ðeowes synna onfon 
336.7.76: and he bið þanne syððan ðam ænglum gelic ðe iu gode wiðsocan and ða wurdan on helle besæncte 
336.7.77: ðonne cwæð se lareow þæt be ði ilcan munoce þæt se bisceop sceolde gelice gefremman ðæt hie oðre mine munecas be ðon læran meahton and se bisceop and se mæssepriost bið þonne wiþ god gehealden 
336.7.78: moyses onfeng scinendum wuldorhelme forðon ðe he simle ða genearwode ðe god oferhogodan 
336.7.79: forðon se oferhygeð god se ðe godes sacerda bebodum oferhygeð and se bið on hæðenra anlicnes se and manig deofol eardað mid him 
336.7.80: cwæð sanctus paulus micel bið þæs apostolican hades bebod 
336.7.81: forðon ðe drihten cwæð to him et quodcumque ligaueris super terram erit ligatum et in celis et quodcumque solueris super terram erit solutum et in celis 
336.7.82: ðæt swa hwilc man swa he on eorðan gebinde þæt se wære on heofonum gebunden and swa hwylc swa he on eorðan alysde þæt se wære on heofonum alysed 
336.7.83: þanne sellað gebroðor mine eowre tyðan scættas ðam earmum mannum ðe her for worulde lytel agon 
336.7.84: þonne ge blissiað ealle halige ofer eow and god selfa bið mid eow and ge mid him and ge onfoð eowra synna forgifenesse 
336.7.85: and swa hwylc man swa þæt deð þæt he nylle his ceapes and his wæstma ðone x dæl for godes naman gedælan þonne ne bið þem geseald drihtnes mildheortnesse ne his synna forgifenesse ac he bið mid witum geðread æfter his deaðe 
336.7.86: and ealra æhta ðonne idel hænde and beoð him ðænne ealle nyde genumene 
336.7.87: and æghwilcum men biþ beboden þæt he on æghwilcum ðingum cræftig sige oððe on ceapingum oððe on oðrum cræftum 
336.7.88: þonne agif he simle drihtne ðone x dæl for his ðam yrðlican gestreonum and for ðæs ecean lifes wæstmum 
336.7.89: and drihten manað simle æghwilcne man ðæs ðe he him seleð 
336.7.90: and gif we ðonne lustlice and rummode ðane welan dælað earmum mannum ðe us god seleð þanne onfoð we ægðer ge eorðlicere mede ge eac heofonlicere 
336.7.91: eala cwæð se witiga ðu unsnotera man to hwan bescyredest ðu ðe twyfealdlicre bletsunge ða ðu forwyrndest godes beboda 
336.7.92: forhwan ne wenstu þæt hit eal godes sie 
336.7.93: eala ðu gitsigenda and þu welega hwæt dest ðu ðe gif ðe drihten on genymað ða nigon dælas and ðe læteð ðane teoðan dæl ealne habban 
336.7.94: forðan þæt butan synne bið þæt man ða niogan dælas on ðan men genime þanne he ðæs x gode forwyrnað 
336.7.95: and swa hit is awriten on cristes bocum þæt drihten selfa swa cwæde þæt ða x scættas wæran on urum agnum domum ge on lande ge on oðrum gestreonum forðon þæt simle gegangeð ðam þe his gode wyrnað þæt him æt ðam ytemestan dæge eal to teonan gewyrðað 
336.7.96: gif ge ðonne mid bliþe and mid rummode hie dælan willað earmum mannum þanne ontyneð eow drihten heofonas ðeotan 
336.7.97: and he eow geoteð ufan on his bletsunge and eower hwæte and eowre wingeardes and ealle eowre yrðan wæstmas beoð gebletsode gif ge beoð on riht donde 
336.7.98: and he eow eac gescyldeð wið eallum feondum 
336.7.99: hwæt æghwilc man wile þæt him drihten selle his ðearfe and him ne lyste his willan wyrcean þæt he on his naman dæle þæt he him ær sealde 
336.7.100: forhwan ne magon we geðæncean þæt godes is seo eorðe and godes is þæt yrfe ðe we big lyfiað and we syndan his 
336.7.101: and an his anwealde is eal middangeard 
336.7.102: and ða windas and ða renas sindan his ðe ealla wæstmas gewecceað and ðara sunnan hæto ðe ða eorðan hlywiað and ealla gescæfta syndon his 
336.7.103: and he hi ealla gewrohte and on his anwealde hafað 
336.7.104: and he ure drihten hwæðre is gemyndig ealra ðara gifena þe he us tolæteð 
336.7.105: and we æt ðam ytemestan dæge eallum ageldan scylan ðæs þe he us ðonne agyldeð swa we nu her doð ge godes ge yfeles 
336.7.106: men ða leofestan forhwan ne magon we geðæncean gif we ane hwile beoð on hwilcum earfoðum ðær we ures fyres ne wenað þæt we þonne his are biddan 
336.7.107: and us biþ þanne leofre þanne eal eorðwela gif he us gearian and gemiltsian wile 
336.7.108: forhwanne magon we geðæncean hwilc þæt wite bið ðe næfre nænig ænde ne bið 
336.7.109: and ic ðe þonne nu monige godcundre stefne cwæð se godes lareow þæt ge eow alysen of eowrum synnum ær ðonne ge deaðe sweltan 
336.7.110: forðon þe hit nu swiðe nealæceð urum ændedæge 
336.7.111: and us swiðe uncuþ is hwæt us ure yrfeweardes and lastweardas getreowlice don willen æfter urum life gif we hit selfe ær agemeleasiað forðan hit swiðe fea ane sindan ðe ðan deaden getreowe wyrðen 
336.7.112: and hit ðanne gesælað oft þæt his æhta wyrðað on ðæs anwealde ðe he ær on his life wyrsest geuðe hwilum ðurh wifes geweald hwilum ðurh weres 
336.7.113: and man ðanne siððan nahtes wyrðe his saule ne deð ne his goldes ne his sylfres ne his yrðwelena gif he nyle ær þane sælestan dæl gode for hine gedælan ða hwile ðe he her on life sie 
336.7.114: þanne ðæs mannes saul ut of his lichaman gangeð ðe him wæs ær his æht leofre ðanne godes lufu to habbanne ðanne ne gefultumað ðære saule ne ðære gimma frætwednesse ne ðara goldgearwo wlænco þe he his lichaman oferflownesse mid frætwað and ða eorðlicean wlænco swiðor lufað ðanne he his gast on god lufige 
336.7.115: ðanne wurþaþ him ealle þa eorðlican spræca and þa oferdrunccennesse and þa leahtras and þa arleasan gilp ðe he ær lufode ðanne wyrþaþ hie on wop and on heaf gehwyrfed gif he ær nolde ongytan ðane toweardan deað and ðane toweardan ege and ðane byfigendan domesdæg 
336.7.116: forþan broðor mine ongytað nu ðysne cwide loca hwæt ðe sie her on wurolde swetest and lustlicost gesewen þinra æhta and ðu ðara nylt gode his dæl agifen ðe hit ðe ær gæf 
336.7.117: hit ðanne æfter ðinum deaðe ðe gewyrðað swiðe biter 
336.7.118: forðan se bið swiðe unsnotor and dysig on his life se ðe lufað ða syrðlican welan and god ne lufað hi him ðonne swiðe fram gescyndað 
336.7.119: and manna fryndscipe bið swiðe hwilendlic forðan ure yldran swulton and swiðe oft us fram gewendon 
336.7.120: ac se ðe godes freondscipe begiteð ne ðearf he næfre wenan þæt he him æfre onwænded wyrðe ac he a ece standeð 
336.7.121: soð is þæt ic eow secge swa hwilc man swa nyle drihten lufian and his æhta for his naman dælan ðane teoðan dæl þonne genimeð drihten hie mid teonan 
336.7.122: and swa fela earmra manna swa in ðæs rican and an ðæs welgan neawiste hungre geswelteð and he him nyle sellan his teoðan sceat he bið ðanne ealra ðara manna deaðes scyldig and myrðra beforan ðæs ecean deman heahsetle forðan ðe he heold ær his æhta him to wlæncum and forwyrnde ðam drihtnes ðearfum 
336.7.123: se man se ðe wile þane heofonlican gefean begytan agife he simle mid rihte ðane teoðan sceat gode and dæle ðeah his ælmessan forð of ðam nigon dælum and selle earmum mannum his beodlafa and his ealda hrægel 
336.7.124: næs hit naht ne forhealde on unrihtne lust 
336.7.125: ðanne bið hit him eft togænes gehealden on ðan heofonlican goldhorde 
336.7.126: and swa hwæt swa us god selle ma þonne we nyde brucan scylan dælen we þæt simle ðam ðe læsse hæbben 
336.7.127: ðanne forðan ne selð he hit us þæt we hit hyden oððe to gylpe syllen samhwilcum mannum ðe naht swiðe god ne lufigen ac þæt we hit to godes cyricean ðam earmestum mannum dælen 
336.7.128: þæt is þonne god ge her on wyrolde ge on ðære toweardan 
336.7.129: forðan ge welgan wiðsacað ge ðam eorðlican and þam leasan and þam oferflowendan welan 
336.7.130: hwæt syndan ða leasan and ða oferflowendan welan butan þæt man mæst to gelpe on unrihte gitsiað þæt hie mæst agen and þam earmestan forwyrnan 
336.7.131: ac wiðsacað ge ðam leasum welum simle and ðam ungelefedum gestreonum swa ða halgan dydan ðe on ðysum life naht ne sohtan ne ne gyrndon to habbanne butan þæt hie on heofona heanessum gebrohton eal þæt hie on eorðan begæton þurh godes fultum 
336.7.132: nis eow ðanne forboden þæt ge æhta hæbben and ðara mid rihte gestrynen ac on bocum is beboden þæt ge ða gedon earmum mannum nytte 
336.7.133: and mid eowrum æhtum geearnian þæt ge ðane ecean gefean begyten mægen ðe drihten on his halgum and eallum ðam ðe his bebodu gehealdan willaþ and gelæstan 
336.7.134: ðam dryhtne sie lof and wuldor a on ealra 

