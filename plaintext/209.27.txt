209.27.1: hit sæigð on halgen bocan þæt æfter gearan ymbryne swa gewurðen scule þæt eall middeneard mid hæðenra þeode geðrynge by 
209.27.2: and mid heordan hæftnysse swa swyðe gedrecced and gedrefod wurðeð þæt hine uneaðe ænig rihtgelefed mann mid þan heofonlicen kinges tacne gebletsigen mote oððe gesenigen durre 
209.27.3: þas geswæncennysse we mugen nu mycele mare on us sylfen ongyten þonne we hit on bocan leornigen 
209.27.4: þas witen and þas gedrefodnysse þonne gewurðeð and ateowodnysse þæs awyrgoden antecristes tocyme se þe on þysne middeneard towweard is to cumene 
209.27.5: þæt is se wiðersace and se deofol þe æt frymðe wið godes gesceafte gewann and þurh his oferhyd aðand sæde þæt he mihte rixigen ofer heofones and beon gelic godes sune 
209.27.6: þa ne mihten heofones his oferhyd ahebben ac wearð he mid mihte on hellegrundes mid his gemæccen besænct 
209.27.7: se nu eft on wurlde emne from swyðe facan innoðe onfangen byð and fram swyðe besmitenan and of unclænan geboren and mid swyðe manfullen and facnen handen afedod 
209.27.8: and he byð on mænnisscre gebyrde antichristus genæmnod 
209.27.9: he byð acænnod on þan ungesæligen wongstyde þe corozaim hatte 
209.27.10: and he byð gefedd on betsaida 
209.27.11: and he rixeð on þære byrig þe capharnaum gecwedon is 
209.27.12: and þonne blisseð seo burh corozaim forþan þe he on hire byð acænnod 
209.27.13: and þonne gefagenað betsaida forþan þe he on hire gefedd byð 
209.27.14: and þa burhware on capharnaum mid mycelre oferhyde onhafene byð and on his rice swyðe gefagenigeð 
209.27.15: for þyssen ungeðwærnyssen drihten on his godspelle þa ungesælignyssen cydde mid þan þrym worden þa he swa cwæð 
209.27.16: wa þe corozaim and wa þe betsaida and wa þe capharnaum 
209.27.17: forþan þe þu talest þæt þu oð heofon ahafen seo þu mid færlicen ryre on hellegrundes gereosest 
209.27.18: mid þan he þonne mænde þæs feondes oferhyde þe on heom rixigeð and on eallen middenearde 
209.27.19: byð swyðe mycele ungeðwærnysse and ðrahlice witen on manna bearnen 

