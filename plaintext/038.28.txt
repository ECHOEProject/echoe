dominica in ramis palmarum 

passio domini nostri ihesu christi secundum matheum 

38.28.1: men ða leofestan ðis is ures drihtnes þrowung hælendes cristes æfter matheus gesetnysse 
38.28.2: þa cwæð se hælend to his leorningcnihtum 
38.28.3: wite ge þæt æfter twegra daga fæce eastron gewurðaþ and mannes sunu byð geseald þæt he si ahangen 
38.28.4: and þa wæron gegaderod þa witan on þone cafertun þæs ealdormannes se wæs gecweden caiphas 
38.28.5: and hi geþeaht dydon þæt hi woldon þone hælend mid facne beswican 
38.28.6: ac hi cwædon þæt hi noldon on þam symbeldæge þy læs þæt folc astyred wære 
38.28.7: þa wæs se hælend on bethania on simones huse þæs licþroweres 
38.28.8: þa eode an wif to him and hæfde an elefæt mid swiðe deorwurðe smyringe and heo hit geat ofer his heafod 
38.28.9: þa gesawon þæt his liorningcnihtas and hi wæron swiþe yrre and cwædon hwæt ys þeos forspillednyss 
38.28.10: hwæt þis mihte beon wið feo geseald and þearfum gedæled 
38.28.11: þa cwæð se hælend to hiom to hwan yrsige ge wið þis wif soðlice god weorc heo wæs wyrcende on me 
38.28.12: þearfan ge habbað symble mid eow ac witodlice ne hæbbe ge me simle mid eow 
38.28.13: and þeos smyrung sceal beon mid minum lichaman on minre byrgenne 
38.28.14: and soðlice swa hwær swa þis godspel bið gebodod on eallum middanearde þær byð gesæd hyre gemynd 
38.28.15: þa eode an of þam twælf apostolum se wæs gecweden iudas scarioð 
38.28.16: and cwæð to ðam ealdormannum and to ðam pilate 
38.28.17: hwæt wille ge me syllan and ic eow sylle þone hælend 
38.28.18: þa cwædon hi þæt hi him sealdon þrittig seolforsticca 
38.28.19: and he þa sohte forð hu he hine beswican mihte 
38.28.20: þa cwædon þa þegnas to þam hælende hwær wylt þu þæt we gegearwian þe þas eastran 
38.28.21: þa cwæð se hælend gað in þas ceastre to ðam men and secgað him þæt ic wille wyrcan þas eastron mid him mid minum þegnum 
38.28.22: þa dydon þa þegnas swa him se hælend bebead and gegearwodon him þær þa eastron 
38.28.23: þa soðlice wæs geworden on æfen þæt se hælend sæt æt his gereordum 
38.28.24: and him to cwæð soðlice ic eow secge þæt eower an is me belæwende to deaðe 
38.28.25: þa wurdon hi ealle swiðe geunrotsode and heora ælc cwæð cwyst þu eom ic hit drihten 
38.28.26: he him andswarode se ðe his hand deð on minum disce se me sylleð 
38.28.27: and witodlice hit gegæð be him swa swa hit awriten is soðlice wa þam men þe þurh hine mannes sunu byð geseald betere him wære þæt he næfre man acenned nære 
38.28.28: ða andswarode him iudas þe hyne sealde and cwæð cwyst þu eom ic hit drihten 
38.28.29: þa cwæþ se hælend þæt þu cwæde 
38.28.30: þa onfeng se hælend hlaf and hine bletsode and bræc and sealde his þegnum and cwæð onfoð þisum and þicgað þis is min lichama 
38.28.31: and he onfeng calic and hine bletsode and gode þancas dyde and sealde his þegnum and cwæð drincað of þysum ealle 
38.28.32: soðlice þis is min blod to ðære niwan æ gecyðnysse þæt for mannum byð agoten on forgyfennysse synna 
38.28.33: soðlice ic eow secge ne drince ic heononforð of þisum wincynne ær on ðam dæge þe ic eft drince mid eow niwe win of mines fæder rice 
38.28.34: and þa mid lofsange acwedenum hi eodon on þa dune oliueti 
38.28.35: and þa cwæð se hælend to him ealle ge me æswic geræfniað on þisre nihte swa hit awriten is swilce man ofslea þone hyrde þonne beoð þa sceap tosceacene 
38.28.36: and æfter þam þe ic arise ic eow to cume on galilea þære mægðe 
38.28.37: þa cwæð petrus to him þeah þe hi þe ealle swicen næfre ic þe ne swice 
38.28.38: þa cwæð se hælend to him soð is þæt ic þe secge þæt on þissere nihte ær þan se hana singeð þriwa þu me wiðsæcst 
38.28.39: þa cwæð petrus ær þan ic swelte mid þe ær ic þe swice 
38.28.40: gelice ealle þa þegnas þæt ilce cwædon 
38.28.41: þa com se hælend mid him on þone tun þe is gecweden gezemani 
38.28.42: þa cwæð he to his þegnum sittað her oððæt ic gange þeder and ic me þær gebidde 
38.28.43: and hi wæron swiðe geunrotsode 
38.28.44: þa cwæþ se hælend to him unrot is min sawul oð deað onbidað her and waciað mid me 
38.28.45: and he eode and hine gebæd 
38.28.46: and com eft to his þegnum and gemette hi slæpende and cwæð to petre hwi ne mihton ge ane tid wacian mid me 
38.28.47: waciað and gebiddað eow þæt ge ne gangon on costunga witodlice se gast is fus and þæt flæsc soðlice untrum 
38.28.48: and eft he eode and hine gebæd 
38.28.49: and com eft and gemette hi slæpende and heora eagan wæron swiðe gehefegode 
38.28.50: and he þriddan siðe eode and hine gebæd 
38.28.51: and þa com he eft to his þegnum and cwæð slape ge nu eallunga and ræstað eow 
38.28.52: nu genealæceð seo tid þe mannes sunu bið geseald on synfulra handa 
38.28.53: arisað and gangen we nu 
38.28.54: genealæcð se ðe me selleð 
38.28.55: þa com iudas se þe hine sealde and mid him com micel mænigu mid swurdum and mid stengum fram þam ealdormannum asende 
38.28.56: þa cwæð iudas scarioð swa hwilcne swa ic cysse nimað þæne 
38.28.57: and sona he eode to ðam hælende and cwæð wes þu hal lareow and hine cyste 
38.28.58: þa cwæð se hælend þu freond to hwi come þu 
38.28.59: hi þa eodon to þam hælende and hine bundon 
38.28.60: petrus þa ut abræd his sweord and sloh malchus þone wel and his eare of asloh 
38.28.61: þa cwæð se hælend to him gecyr þin swurd on his scæðe soðlice þa ðe onfoð sweord mid swurde hi forwurðað 
38.28.62: ac hwi ne wenst þu þæt ic ne mihte biddan minne fæder þæt he me gegearwode ma þonne twelf þusend georeda engla on fultum to gefeohte 
38.28.63: þa cwæð se hælend to þam mænigum nu ge comon mid sweordum and mid stengum and me gegripon and dæghwamlice ic mid eow sæt and lærde eow on minum temple and ge me ne namon 
38.28.64: ac þis is soðlice eall geworden þætte wæron gefyllede þa gewritu þæra witegena 
38.28.65: þa þegnas þa forleton þone hælend and him fram flugon 
38.28.66: and hi þa læddon þone hælend gebundenne to caiphan þam ealdormen and þam witum 
38.28.67: and petrus wæs feorran fligende on þone cafertun and þær æt þam gate gesæt mid þam þegnum þæt he wolde geseon þone ende 
38.28.68: and hi þa ealle sohton lease cyðnysse ongean þone hælend þæt hi hine to deaðe gesealdon 
38.28.69: and þær mænige lease cyðeras to eodon 
38.28.70: þa æt nextan comon þær twegen lease cyðeras 
38.28.71: and cwædon þes cwæð ic mæg towurpan godes tempel and æfter þreora daga fæce eft getimbrian 
38.28.72: þa aras se ealdor þæra sacerda and cwæð to him ic þe halsige þurh god þæne lifigendan þæt þu secge us gyf þu si crist godes sunu þæs lifigendan 
38.28.73: þa cwæð se hælend to him þæt þu cwæde soðlice ic secge eow heononforð þæt ge geseoð mannes sunu sittende on þa swiðran healfe godes mægenes and cumendne mid wolcnum on heofonas 
38.28.74: þa sona se ealdorman slat his hrægel and þus cwæð he yfelsacode hwæt beþurfon we nu ofer þis leasra cyðera nu we gehyrdon his yfelsacunga 
38.28.75: ac hwæt is eow geþuht be þam 
38.28.76: þa andswaredon hi ealle and cwædon deaðes he is scildig 
38.28.77: ða spætton hi on hys ansyne and mid fystum hyne swungon sume bradum handum on his neb slogon 
38.28.78: and cwædon sege us þu crist hwilc is se ðe þe þa sloh 
38.28.79: and petrus sæt þærute æt þam cafertune and þa eode to him an wyln and cwæð come þu mid þam galileiscan hælende 
38.28.80: he wiðsoc beforan him eallum and cwæð nat ic hwæt þu mænest 
38.28.81: þa eode þær oðer wyln to ðære dura and cwæð to ðam þe þærute wæron þes wæs mid þam nadzareniscan hælende 
38.28.82: eft he wiðsoc mid aðsware and cwæð þæt he ne cuðe þone mann 
38.28.83: eft æfter lytlum fæce þa ðe þær stodon hi cwædon to petre soðlice þu come mid þam hælende þin spræc þe geswutelað 
38.28.84: and he þa gyt ætsoc mid aðsweringe and cwæð þæt he ne cuðe þone mann and þa sona se hana creow 
38.28.85: þa wæs petrus swiþe gemyndig þæs wordes þe se hælend cwæð ær þam þe se hana singe þriwa þu me wiðsæcst 
38.28.86: and he þa ut eode and ongan wepan swiðe biterlice 
38.28.87: and þa on ærnemergen hi worhton geþeaht ongean þæne hælend þæt hi hine to deaðe gesealdon 
38.28.88: and hi hyne þa læddon gebundenne to ðam pontiscan pilate þam gerefan 
38.28.89: þa geseah iudas se þe hine sealde þæt he wæs fordemed þa wolde he don dædbote and gebrohte þa þrittig seolforsticca þam ealdormannum 
38.28.90: and cwæð ic syngode þa ic sealde þæt rihtwise blod 
38.28.91: hi cwædon hwæt wilt þu us þæs witan 
38.28.92: and hi þa awurpon þa seolforsticca and he þa ut eode and hine sylfne on grine aheng 
38.28.93: and þa ealdormen þa cwædon nis na þis feoh alyfed to donne on ure madmcyste forþan hit is blodes wurð 
38.28.94: þa worhton hi geþeaht and gebohton an land heora tigelwyrhtum 
38.28.95: þæt land is gecweden acheldemah forþan þe hit ys blodes land oð ðisne andweardan dæg 
38.28.96: þa wæs gefylled þæt ær wæs gecweden þurh geremiam þone witegan þæt he sceolde beon geboht mid þrittigum seolforsticcum þe ær wæs gewitegod fram israhela bearnum 
38.28.97: þa stod se hælend beforan þam gerefan and he cwæð to him eart þu kyning iudea 
38.28.98: þa cwæð to him se hælend þæt þu cwyst 
38.28.99: and he wæs gewreged fram þam ealdormannum and þam witum 
38.28.100: þa cwæð to him pilatus ne gehyrst þu hu fela ongean þe secgað þas cyðnysse 
38.28.101: and þu him ne andswarast mid ænigum worde 
38.28.102: þa sceolde se gerefa on þam symbeldæge forlætan to ðam folce ænne gebundenne ræpling swilce hi sylfe woldon 
38.28.103: þa wæs þær an mære ræpling se wæs gecweden barraban 
38.28.104: þa cwæð pilatus to ðam folce hwæðerne wille ge þæt ic eow toforlæte þe þone hælend se is gecweden crist þe barraban 
38.28.105: þa bædon hi ealle barraban and þone hælend forspildon 
38.28.106: þa gyt cwæð se gerefa hwæðer wille ge þæt ic eow forlæte of þam twam þa cwædon hi ealle barraban 
38.28.107: þa cwæð pilatus ac hwæt do ic be þam hælende se is gecweden crist þa cwædon hi ealle si he ahangen 
38.28.108: ða cwæð se gerefa to heom hwæt dyde he yfeles hi þi ma clypodon ealle and cwædon si he ahangen 
38.28.109: þa onfeng he wætere and he þwoh his handa and cwæð beforan þam folce swa unscildig ic wille beon þises rihtwisan blodes swa min hand is þises wæteres 
38.28.110: þa andswarode him eall þæt folc and cwædon si his blod fah ofer us and ofer ealle ure bearn 
38.28.111: ða forlet he him to barraban and þone hælend hi swungon and sealdon þæt he wære ahangen 
38.28.112: þa witan þæs gerefan onfengon þone hælend on þam domerne and hi gesamnodon to him ealne þone þreat 
38.28.113: þa ongyredon hi hyne þy siccelse 
38.28.114: and sealdon him  awundenne beah of þornum and setton ofer his heafod on bismer 
38.28.115: and his swiþran sidan gewundedon and his fet and his handa mid næglum þurhdrifon 
38.28.116: and hi bigdon heora cneowu beforan him and cwædon on bismer wes þu hal cyning iudea 
38.28.117: and æfter þan hi ongyredon hine þi siccelse and hine gegyredon his agenum hregle and gelæddon hine þæt hi hine ahengon 
38.28.118: þa gemetton hi ænne cirineiscne mannn se wæs gehaten simon and hi hyne nyddon þæt he nam þa rode and he hi bær to ðære stowe seo is gecweden caluarie 
38.28.119: and hi sealdon him win drincan wið geallan gemencged and þa þa he hit birigde þa nolde he drincan 
38.28.120: ða he ahangen wæs þa todældon hi his reaf wurpende hlote 
38.28.121: þa wæs se cwyde gefylled þe wæs þurh þa witegan gecweden diuiserunt sibi uestimenta mea et super uestem meam miserunt sortem 
38.28.122: hi todældon hiom min reaf and ofer min hrægel hi sendon hlyt 
38.28.123: and hi þær sæton and hine healdon 
38.28.124: and setton ofer his heafod on bismer þis is cyning iudea 
38.28.125: and hi þa ahengon mid him twegen sceaþan oðerne on þa swiðran healfe oðerne on þa wynstran healfe 
38.28.126: and þa forðbigferendan hi yfelsacedon on hine and hrysedon heora heafoda 
38.28.127: and cwædon uuah se þe towurpð godes templ and æfter þreora daga fæce eft getimbraþ gif þu si godes sunu hælp þe sylfum and astih of þisre rode and we gelyfað on þe 
38.28.128: and gelice hi on bismer cwædon 
38.28.129: mænige oðre he hale gedyde and hyne sylfne he ne mæg gehælan 
38.28.130: gyf þu si cyning iudea astih nu of þysre rode 
38.28.131: eac swilce þa sceaþan þe mid him hangedon him oðwiton 
38.28.132: þa fram ðære sixtan tide þystro gewordene wæron ofer ealle eorðan oð ða nontide þa to ðam yferan none 
38.28.133: þa clypode se hælend mid micelre stemne and cwæð heli heli læma zabdani hoc est deus meus deus meus ut quid me dereliquisti 
38.28.134: he cwæð min god min god to hwi forlete þu me 
38.28.135: þa cwædon þa ðe þær stodon and þæt gehyrdon nu he clypað heliam þæt he cume and hine alyse 
38.28.136: þa eode an and nam an fæt and gefylde and bead him to drincenne 
38.28.137: þa oðre cwædon læt þæt we geseon hwæðer her cume helias nu and hyne alyse 
38.28.138: se hælend þa clypode oðre siðe micelre stefne and onsende his gast 
38.28.139: and þa þæt tempel wearð todæled on twa and seo eorðe wearð astered and stanes toburstan 
38.28.140: and þa lichaman arison þæra haligra sawla þe ær deada wæron 
38.28.141: and heo eoden syððan hi arison geond ealle þa halgan ceastre 
38.28.142: and þa se hundredes ealdorman and ealle þa ðe mid him wæron heoldonde þone hælend þa hi gesawon þa eorðbifunge hi hiom ondredon swiðlice and cwædon soðlice þis is godes sunu 
38.28.143: þa wæs þæra wifa fela þe on þone hælend gelyfdon feor þanon of galilea 
38.28.144: betwyx þam wæs maria magdalene and maria iacobi and iosepes modor and zebedei suna modor 
38.28.145: þa wæs æfen geworden and com se welega man of abarimathian þære ceastre se wæs gecweden ioseph and he wæs þæs hælendes liorningcnihta an 
38.28.146: þa eode he to pilate þam gerefan and hine bæd þæt he moste onfon þæs hælendes lichaman and he hine him sona ageaf 
38.28.147: and hi þær onfengon þæs hælendes lichaman and hine bewundon on clænre scytan 
38.28.148: and hi aledon hine on þa byrgenne þe wæs gecorfen of þam stane 
38.28.149: and þær wæs maria magdalene and seo oðre maria and sæton ofer þa byrgenne 
38.28.150: and þa soðlice on þone oðerne dæg æfter lytlum fæce þa comon þa ealdormen and þa witan of pharisea to pilate 
38.28.151: and cwædon hlaford we oncnawað nu þæt se swica cwæð to us þæt he þi þriddan dæge of deaðe arisan wolde 
38.28.152: þa cwæð he on eornoste gað to and healdað þa byrgene oð ðone þriddan dæg þe læs his liorningcnihtas cuman and hine forstelon and þonne eft cweþon þæt he of deaðe arise bið þæt gedwyld wyrse þonne ærre 
38.28.153: and ða cwæð pilatus faraþ and healdaþ swa gewiten þære byrgenne duru and him þær ofer gesæton 
38.28.154: and hæfdon þæron gebroht þæs hælendes lichaman þe nu leofað and rixað mid fæder and mid sunu and mid þam halgum gaste a in ealra worulda woruld soðlice buton ende amen 

