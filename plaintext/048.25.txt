feria ui in parasceuen 

48.25.1: hwæt se ælmihtiga drihten wæs symle swiðe gemyndig his ðære unasæcgendlican mildheortnysse and þære unawendedlican lufan þe he to mancynne genam þa he heo ærest æt frymðe wlitege and wisfæste gesceop and geworhte 
48.25.2: and nu eft on ðas halgan tid and on þisum andweardan dæge heo swiðe arfæstlice and swiðe wundorlice mid his þy deorwurðan blode and of deofla anwealde and fram ecum cwealmum and witum alysde and abohte 
48.25.3: forðan ealle ða halgan heahfæderas and witegan ða ðe on þære ealdan æ wæron to ðysum dæge hopedon and hihton 
48.25.4: forðan ðe hi wiston þæt heo sceoldon on ðysum dæge weorðan alysde 
48.25.5: witegedan heo hine forðan toweardne and eac swilce mid halgum dædum and mid mænigfealdum weorcum becnedan and tacnedan 
48.25.6: enoch se halga se ðe ær ðam micclan flode wæs and wearð on lichaman lifigende of ðisum life alæded on manegum þingum he hine þa ut toweardne sæde and wrat 
48.25.7: abraham se halga heahfæder þisne dæg on unarimedum þingum ge mid wordum ge mid dædum toweardne wyscte and wiste 
48.25.8: and ealra swiðast mid þæra dæda þe he wolde his agenne sunu and his bearn gode to gecwemum lace on timbre acwellan and onsæcgan 
48.25.9: to tacne þæs ðe godfæder sænde his ðæne eadigan sunu hider on middaneard 
48.25.10: and se ða swiðe hyrsum gewearð and eadmod his fæder 
48.25.11: oðþæt seo tid com þæt he on þisum andweardan dæge for ealles mancynnes hælu and lufan lichamlice deað geðrowade 
48.25.12: swilce eac moyses se godeleofa heahfæder on eallum ðam þingum and farum þe he be godes hæse ferde 
48.25.13: and þæt godes folc of egipta þeowdome alysde and alædde and egipta duguþe fordyde 
48.25.14: and heora cyning and heretogan ealle fordilgade on ða anlicnysse þe se ece godes sunu on ðas halgan tid mancynn alysde to ecum life and friðe 
48.25.15: and deofles mihte her on worulde forbræc and hine ða on hellewitu and on ecre ermða grundes geband and geniðrade 
48.25.16: nis ðonne æniges woruldmannes gemet to asæcgenne and to areccenne hu mænige gode and godeleofe on ðam cynne syððan gewurdan 
48.25.17: þa ðe þyses dæges tocyme andweardnysse wysctan and wilnedan 
48.25.18: and ful gearwe toweard wistan þæt se lifigenda godes sunu wolde cuman hider on middaneard mancynne to helpe and to genere swilce eac to lare and to lifes bisene 
48.25.19: syððan he ða þisne middaneard þurh þæs eadigan heahengles bodunge sancte gapriheles and þurh ðæne unwæmman innoð sancta marian gesoht hæfde 
48.25.20: he ða on manegra wundra tacnum and weorcum on þisum middanearde ascan and beorhte swa we oft and gelome sæcgan gehyrdan 
48.25.21: and þa æfter ðan ðe he hæfde unrim manna gehæledra and geclensedra and deaddra awehte 
48.25.22: þæt he on þam dæge þe nu ær fif nihtum wæs god mid micclum herge lof singendra and herigendra manna to hierusalem 
48.25.23: and þær þas fif niht manige searwe and sætunge adrah æt ðam unlædum bocerum iudan 
48.25.24: and he ða georstandæg to manna fotum onhnah and his discipula fet ðwoh 
48.25.25: and he hi æfter ðan godfæder bebead 
48.25.26: swilce he him eac his ða halgan ðrowunge and þa wundorlican ærist and þa eadigan upastigennysse and ealle ða þing þe he wolde and geteohhod hæfde þæt be him geweorðan sceolde ealle he ða sweotelum sæde and mynegade 
48.25.27: swa swa sanctus iohannes se eadiga godspellere se ðe cristes boca þære feorðan dæl awrat gerynelicum wordum sægeð be ðære halgan drihtnes ðrowunge hu þæt geworden wære 
48.25.28: and hu he his þegnas godfæder bebead and þus cwæð fæder min ða ðu me sealdest ealle ic þa beheold on þinum naman ne forwearð þæra ænig buton þæt forwyrde bearn an þæt halige gewritu sceoldon beon gefyllede 
48.25.29: nu ic heo þe bebeode 
48.25.30: ne bidde ic þæt ðu heo of ðisum middanearde ado ac ic bidde þæt ðu heo on soðe gehealde 
48.25.31: and nalæs þæt ic for ðas ane gebidde ac ic for ealle ða ðingie þa ðe þurh heora lare on me gelefað 
48.25.32: þæt ðu heo ealle on lufan and on annysse gehealde and getrymme 
48.25.33: sægeð oðer godspellere þæt he crist ða eode æfter ðan ðe he þas word þus gecweden hæfde and ða his discipulas mid him on sumne tun þe man het gezamani and he cwæð to his þegnum sittað ge her and bidað oðþæt ic me gegange to sumere stowe gebiddan 
48.25.34: and þa genam he heo þreo mid him þæt wæs petrus and iacobus and iohannes 
48.25.35: and heo þa lædde on sumere stowe and him to cwæð sustinete hic et uigilate mecum bidað ge her he cwæð and waciað mid me 
48.25.36: and þa eode þærrihte big and on his andwlitan for hnah and mancynnes synna wið ælmihtigne fæder þingade 
48.25.37: and þa eode eft to ðam his discipulum þrym and hi ða gemette slæpende ða cwæð he to petre forhwan ne mihtan ge ðas ane tid wacian mid me 
48.25.38: efne swa he cwæde þu beotadest ær þæt ðu woldest þin feorh for me settan and nu ne meaht aberan þæt ðu ane hwile mid me wacie 
48.25.39: þa wæs þriwa þæt he swa fram him eode to þam gebede and þonne symle heo eft slæpende gemette 
48.25.40: wæron heora eagan gehefegode æghwæðer ge for ðære micclan wacunge þe hi ær to ðam heora eastortidum wacedon ge eac oðre gedda for ðære micclan wyrde þe heom toweard wæs 
48.25.41: þa æfter ðan eode to ðam his discipulum þære hi ealle wæron and hi ða eodon swa swa sanctus iohannes sægeð ofer ðone burnan þe cedron hatte on ænne wyrttun innan 
48.25.42: wiste he se unlæda iudas se ðe hine to deaðe belæwæd hæfde þæt he crist gelomlice on ðære stowe mid his discipulum wæs 
48.25.43: lærda ða forðan þa iudea ealdormen and heora sacerdas þæt heo hine þær oferfon heton 
48.25.44: and þa geþingade and gerædde wið heo þæt heo him gesealdon þrittig scillinga wið ðan þe he hine heom belæwde 
48.25.45: he ða genam micel werod mid him se ungetreowa iudas ðæra bisceopa men and þæra pharisea 
48.25.46: and ðam soðan hlaforde aswac ælmihtigum drihtne and na ðam hlaforde swa swiðe swa him sylfum 
48.25.47: ferde ða mid ðam werode sona on forewearde niht ðider mid leohtfatum and mid stængum 
48.25.48: and hi ealle gewæpnode wæron efne swa swa hi gefeohte faran sceoldon 
48.25.49: þa wiste se hælend eall þa þing þe be him toweard wæron 
48.25.50: and forðan he sæde his þegnum þæt ða men ðider ferdon and þær ða ætrihtes wæron ða þe hine onfon sceoldon 
48.25.51: ge he efne him sylfa heom togeanes eode þa heo ða him to comon þa cwæð he to heom quem queritis hwæne sæcað ge 
48.25.52: ða cwædon heo we sæcað þone nazareniscan þa cwæð he crist to heom ic hit eom þa stod he iudas mid ðam mannum þe he þær lædde 
48.25.53: þa sona þæs þe he crist to heom eallum þæt an word gecwæð ic hit eam þa ne mihte heora ænig for ðam anum worde ætstandan ac hi ealle onbæcling feollan þæt heo on eorðan lagon 
48.25.54: wæs on ðam swa cuð þæt he hi ealle mid ane worde on ece forwyrd sændan mihte þær he wolde 
48.25.55: ac he þæt eall for manna lufan geðyldelice abær þa hi ða eft arison 
48.25.56: þa befran he crist heo eft hwæne heo sohton þa cwædon heo efne swa heo ær cwædon we sæcað hælend þæne nazareniscan 
48.25.57: þa cwæð he ic eow sæcge þæt ic hit eam gif ge þonne me sæcað forlætað þonne þas mine geferan gangan to ðæs ðe hi willen 
48.25.58: wolde he þæt ða word wæron gefylled þe he ær on ðam gebede cwæð fæder ða þu me sealdest ne forleas ic heora ænigne 
48.25.59: sægeð oðer godspellre þætte iudas þæt tacen sæde þam mannum þe he þær lædde 
48.25.60: and þæt he ðus cwæde to heom þæne ðe ge geseon þæt ic cysse þone witan ge be ðan þæt he þæt bið nimað þæne and hine wærlice lædað 
48.25.61: and þa eode he to ðam hælende and hine cyste 
48.25.62: þa cwæð he crist to him amice ad quod uenisti þu freond to hwan come þu hider 
48.25.63: wiste he and geseah þæt inwit þæt on his heortan wæs and hwæt he mid ðam cosse wolde 
48.25.64: þa heo hine ða onfengon þa abrægd sanctus petrus his sweorde sloh ða þæra bisceopa þægna sumne on þæt heafod and him þæt swiðre eare of asloh 
48.25.65: mynte þæt he hine sceolde wyrs astrican gif he mihte 
48.25.66: þa forbead he crist him sona þæt gefeoht and het stingan his sweord on his scæðe 
48.25.67: and þa genam þæt eare þe ðær of aslægen wæs and þa men on þæt heafod asette and he wæs eftsona hal geworden 
48.25.68: þa flugon þa discipulas ealle and þone hælend forleton efne swa he heom ær toweard sæde 
48.25.69: ne wæs þæt þonne nahwæðer ne on heora forhtleasnysse ne on unhylda gelang ac þæt eall ær beforan swa gewitegad wæs and geteohhad 
48.25.70: þa heo ða þæra bisceopa men him onfengon and hine bundon 
48.25.71: þa cwæð crist to heom hwæt ge comon to me mid sweordum and mid stengum efne swa swa to hwilcum sceaðan faran woldon and ic ælce dæge mid eow sæt and eow lærde and ge me ðær ne grettan 
48.25.72: ac þæt wæs on ðan swa geworden þætte halgu gewritu sceoldon beon gefylled 
48.25.73: þa heo hine ærest to ðam heahbiscope gelæddan þe anna wæs haten wæs se anna caiphan sweor þe þy geare bisceop wæs 
48.25.74: wæs þæt se ilca caiphas se ðe ær mid iudeum æt ðære geðeahte wæs þa heo ymbe ðæne hælend spræcon 
48.25.75: and þeaht hu heo hine ateon woldon gif heo his geweald ahton hwæðer heo hine acwealdon þe anforleton 
48.25.76: and þus cwædon þes man wyrcað maran wundor and mænigfealdran þonne we æfre gesawon 
48.25.77: gif we hine forlætað þonne cyrreþ þis folc eall to him 
48.25.78: þa cwæð he caiphas hwæt ge la syndon unwise men 
48.25.79: forhwan nellað ge þæncan þætte þæt is selre þæt an man deað þrowige ðonne eall folc forweorðe 
48.25.80: witegade he þæt unwealdene muðe be cristes þrowunge 
48.25.81: sæde soð swa he nyste forðan ðe cristes þrowung and his lichamlic deað eallum his þam halgum to ecum gode gelamp 
48.25.82: þa eode petrus and þes ilca iohannes se þe ðas halgan drihtnes þrowunge sægeð feorran æfter ðam hælende and gesawon þæt hine man swa gebundene lædde on þæs biscopes cafertun þa wæs he iohannes ðam biscope cuð and his mannum eode ða eac on ðone cafertun sona æfter him 
48.25.83: ða stod petrus ute æt ðam geate and hine nolde se geatward in lætan þa eode he iohannes eft to and gespræc to ðam geatwearde þæt he petrus in lete wæs þa þæt mennen þe þæt get heold 
48.25.84: ða he ða petrus in eode þa cwæð þæt mænnen to him ac ne eart ðu þises mannes gefera þe her oferfangen is þa ætsoc he sona petrus and cwæð þæt he his gefera nære 
48.25.85: þa wæs þær sum fyr onæled þa stodan þæs biscopas þegnas æt ðam fyre and heo wermdon wæs þæt weder ceald þa he petrus stod eac þær æt ðam fyre mid þam oðrum and hine wermde 
48.25.86: se bisceop þa frægen þone hælend and acxode be his þegnum and be his lare hu he menn lærde 
48.25.87: þa andswarode he crist him and him cwæð to hwæt ic openlice and undearnunge men on middanearde lærde and symle þær eower gesamnung mæst wæs ge on temple ge buton þonne lærde ic heo þær openlice ne ic awiht dearnunge spræc ne min lare awiht deagol wæs 
48.25.88: hwæt frinest ðu me þæs frin ðæs ðam men þe min word and mine lare gehyrdon efne þas ilcan men þe her ymbutan standað heo witan hwæt ic heo lærde 
48.25.89: mid þe ðy se hælend þas word gecweden hæfde þa sloh ðæra biscopes þegna sum hine ofer þæt wange and him to cwæð to hwan andswarast ðu swa ða biscope 
48.25.90: þa cwæð he crist to him gif ic unteala cwade geseð þæt mid gewitnysse gif ðonne ic teala cwade hwæt witest þu me forhwan þirscest ðu me 
48.25.91: ða stod petrus æt þam fyre swa ic ær sæde and hine wermde ða cwæð heora sum to him ac ne eart ðu þises mannes þegen þe her oferfangen is þa ætsoc he swiþe and cwæð þæt he nære 
48.25.92: ða cwæð þæra biscopes þegna sum him to þe ðæs mannes cuða and geðofta wæs þe petrus ær þæt eare of asloh hwæt ætsacest ðu þæs cwæð he ac ne geseah ic þe on ðam wyrtune mid him 
48.25.93: ða ætsoc he petrus eft ðriddan and mid aðum swor þæt he nahwanan his geferscipes wære ne his naht ne cuþe and þa sona mid þe creow se hana 
48.25.94: he þa gemunde petrus and ofðohte þæt word þe crist him ær to cwæð þæt he him sceolde þriwa wiðsacan ær ðan se hana creowe eode ða sona ut ðanon and swiðe sare and biterlice weop 
48.25.95: þa sende he annas þæne hælend swa gebundenne to caiphan ðam his mæge þe þy geare bisceop wæs 
48.25.96: ða wæron þæra ðera sacerda ealdormen ealle gesamnode and þa rædboran þæs folces 
48.25.97: and ymb þæt þeahtedon hu heo þurh swilce lease gewitnysse þæne hælend to deaðe gedeman mihten 
48.25.98: and hine læddon on þæt heora gemot beforan him eallum 
48.25.99: and eodan manega lease gewitan forð 
48.25.100: and him mænigfealde leasunge onsædon 
48.25.101: þa aras se ealdorman þæra sacerda and him cwæð to forhwan ne andswarast ðu þysum mannum þe ðe ðas þing onsæcgað 
48.25.102: þa swigade he crist and heora nenigum nane worde ne andswarode þæs heo him onsædon þa cwæð se ealdorman eft to him ic þe halsige þurh lifigendne god þæt ðu us sæcge hwæðer þu se se gehalgode sunu ðæs ælmihtigan godes 
48.25.103: þa cwæð he crist to heom efne þu cwæde swa hit is and for soð ic eow sæcge cwæð he þætte þæt nu hwænne gelimpeð þæt þæt ge geseoð mannes sunu sittende on þa swiðran healfe þæs ælmihtigan fæder and on heofonas wolcnum on middaneard cumenne 
48.25.104: mende he hine sylfne 
48.25.105: þa heo ða ðas word gehyrdon þa wæs se biscop to þæs eorre þæt he slat his sylfes hrægl him on and cwæð to eallum ðam gemote hwæt we nu geherað hu he gode yfelsacað hwilc þearf is us nu oðre gewitnysse 
48.25.106: ac cweðað hu eow þence þæt we him deman scylan þa cwædon heo ealle þæt he wære deaðes scyldig 
48.25.107: and spuwan heora spatul on his andwlitan and mid heora handum on his neb slogon and him mænig edwit and mænigfealde bismornysse dydon 
48.25.108: and hine heton þurh bismornysse witegian hwa þæt wære þe hine ðonne slohge 
48.25.109: and he drihten þæt eall swiðe mildheortlice for mancynnes lufan geðolade 
48.25.110: adducunt ergo iesum ad pilatum in preterium heo ða læddon hine ealle swiðe ær on morgenne to pilates domerne þæs þe iudea gerefa wæs noldon þa þider in to pilate gangan forðam heora eastertidum ac wæs þæt heora þeow þæt heo næfre noldan on ða tid on ænig þæra huseærnde gangan þe hæðenes cynnes men inne wæron þy læs heo ðurh þæt besmitene wæron 
48.25.111: þa wiste he pilatus þæt 
48.25.112: eode þa ut to him and him cwæð to hwæt witað ge þysum men forhwan oncunnan ge hine 
48.25.113: þa cwædon heo gif he nære synnig and forworht þonne ne læddon we hine na hider to þe ne sealdon 
48.25.114: þa cwæð he pilatus neomað ge hine ðonne and ateoð swa eower æ eow bebeode þa cwædon heo iudeas nis us þæt alyfed þæt we ænigne man on ðas tid cwellan moton 
48.25.115: sceolde þæt word beon gefylled þæt he drihten ær sylf cwæð þætte iudas sceoldon þa ðe æfter hi lichamlicere gebyrde his agenne leoda wæron þæt heo hine sceoldon hæðenum mannum to cwale gesyllan swa heo þa gedydon 
48.25.116: forðan pilatus and þa his þegnas þe hine hengon þæt wæron elþeodisce menn romanisces cynnes 
48.25.117: forðan romane wæron þa gyt ealle hæðene ge feala geare æfter ðan 
48.25.118: þa eode pilatus on þæt his domern and het lædan þone hælend in to him cwæð him ða to eart ðu iudea cyning 
48.25.119: þa cwæð se hælend him to andsware frinest ðu þises hwæðer ðine ðances þe ðe oðre men be me sædon þæt ic heora cyning beon sceolde 
48.25.120: þa cwæð he pilatus to him nat ic þe onsundran nænigne incan to ac þine agene leode and þas bisceopas þe synnigne sæcgað and to ðan hider brohton þæt ic ðe sceolde hatan acwellan sæge me hwæt ðu dydest 
48.25.121: þa andswarode him se hælend and him to cwæð regnum meum non est de mundo hoc he cwæð nis min rice of ðisum middanearde gif hit on ðisum middanearde wære ðonne campedan mine þegnas for me þæt ic nære iudeum geseald on geweald ac wita ðu be ðan þæt min rice nis heonan 
48.25.122: þa cwæð pilatus eart þu cyning ðe ne eart cwæð him to se hælend hwæt ðu þæt sægest þæt ic cyning sy to ðan ic com hider on midaneard þæt ic wolde mannecynne soð and riht cyðan forðan ælc þæra manna þe soð and riht lufað ælc þæra min word and mine stæmne gehereð 
48.25.123: þa he ða pilatus ðas word gehyrde þa eode he eft ut to iudeum and him to cwæð ne gemette ic ænigne incan on ðisum men 
48.25.124: ic ðonne wat þætte þæt is eower gewuna and eower þeaw þæt ic eow anum men feorh forgeofe on ðas tid willað ge ðonne þæt ic þysum eowrum cyninge forhforgeofe 
48.25.125: wiste he pilatus genoh geara þæt iudas for æfstum anum hine hatedon 
48.25.126: ða cleopodon heo ealle and cwædon þæt heo noldon þæt him man feorh forgeofe ac bædon þæt he barrabban feorh forgeofe wæs þæt swiðe yfel sceaða se barrabbas 
48.25.127: and scinlæca wæs þær on ða ilcan tid on bændum 
48.25.128: þa eode pilatus þa eft inn and het þone hælend swiðe swingan 
48.25.129: and þa his þegnas geworhton and gewundon þyrnene beah for cynebænd and him on þæt heafod settan 
48.25.130: forðan ðe þæt bið cyninga þeaw and casera þæt hi oft habbað gyldene heafodbænd ymb heora heafod 
48.25.131: and þæt bið cyninga wisa þæt hi beoð mid reade godwebbe gegerede 
48.25.132: þa genaman heo forðan tacne gegeredon hine eac to bismere mid reade hrægle swiðe yfellice 
48.25.133: and him to hospe and to edwite toluton and hi þurh bismernysse hine grettan and þus cwædon aue rex iudeorum wes hal þu iudea cyning and him spiwon on ðone andwlitan and mid heora handum ofer þæt wange slogon 
48.25.134: and he se heofonlica cyning þæt eall swiðe geðyldelice abær for mancynnes lufan and hælu 
48.25.135: þa eode pilatus eft ut to iudeum and him to cwæð ecce adduco uobis eum foras nu igyt ic hine hate lædan cwæð he hider ut ætforan eow þæt ge ðy gearwor witan þæt ic nænigne incan on him ne gemette 
48.25.136: þa eode se hælend ut beforan iudeas a hæfde him þæne þyrnene beah on heofde and mid þy readan hrægle gegered wæs 
48.25.137: mid þe ðy heo þa hine gesawon swa bismerlice geteondne þa wæron heo þæs swiðe glæde and þa sona ealle anmodlice clypodon and þus cwædon crucifige crucifige ho hine man hraðe ho hine man hraðe 
48.25.138: he is deaðes scyldig 
48.25.139: þa cwæð pilatus niomað ge hine ðonne and ahoð nat ic hwæt ic him witen scyle 
48.25.140: þa andswarodon him iudeas and þus cwædon we habbað rihtte æ and ðonne æfter þære æ bebode he sceal deað þrowian forðan þe he sægð þæt he sy gode sunu 
48.25.141: þa pilatus ðas word gehyrde þæt he sædon þæt he wære godes sunu þa wæs he swiðe forht geworden 
48.25.142: and þa eode eft inn on þæt his domern and befran ða þæne hælend and him to cwæð unde es tu hwanon eart ðu þa nolde crist him nane worde andswarian 
48.25.143: þa cwæð he pilatus to him forhwan nelt ðu sprecan to me ac þu nast þæt ic hæbbe þa mihte þæt ic mæge þe hatan acwelan swa þe lif forgifan swa hwæðer swa ic wille 
48.25.144: þa andswarode him se hælend and him to cwæð nafast þu ænige mihte wið me butan þe sy ufan seald 
48.25.145: þa ðohte pilatus þæt he hine wolde forlætan and him feorh forgeofan sona swa iudeas þæt ongeaton þa cwædon heo þæt he nære þæs caseres freond buton he hine acwellan hete 
48.25.146: þa gesæt he on his heahsetle het him ða beran wæter to and þwoh his handa and cwæð to iudeum witað ge cwæð he þæt ic wille beon þises mannes blodes unscyldig and his deaðes 
48.25.147: þa cwædon hi sona ealle sy his blod and his blodes wracu ofer us and ofer ure bearn 
48.25.148: bædon heo him sylfum swiðe unlædlicere bene swa heo syððan eall unlædu and ermðu begeatan 
48.25.149: þa cwæð he pilatus ecce rex uester her is eower cyning 
48.25.150: ateoð hine swa ge willon 
48.25.151: cwædon heo nim hine and hat hine ahon þa cwæð he pilatus hwæt ic þonne eowerne cyning hate ahon cwædon heo iudeas nabbað we ænigne cyning buton casere 
48.25.152: ne gemundan heo þa unlæda þætte drihten heora cyning beon sceolde se ðe ealra cyninga cyning is 
48.25.153: þa het pilatus his þegnas þæt heo þone hælend ahengon and on rode aneglodon 
48.25.154: heo þa genamon hine and gelæddon to þære stowe þær heo hine ahon sceoldon 
48.25.155: ge he efne sylfa wegges sticce þa rode oferbær þe hine man eft on aheng and heo þa hengon hine on ðam clife þe heo heton golgotha 
48.25.156: and twegen sceaðan his on twa healfe and hine crist onmiddan 
48.25.157: þa awrat pilatus sum gewrit and het on ða rode genæglian wiðufan his heafod wæs þæron awriten iesus nazarenus rex iudeorum her is ahangen se nazarenisca hælend se is iudea cyning 
48.25.158: þis gewrit ræddan mænige iudea forðan seo stow wæs neah þære ceastre þær he ahangen wæs wæs hit awriten on ðreo geðeodum on ebreisc and on læden and on grecisc 
48.25.159: þa cwædon iudea ealdormen to pilate ne writ ðu þæt gewrit swa þæt he sy iudea cyning ac þæt he sylf sæde þæt he heora cyning wære 
48.25.160: þa cwæð pilatus quod scripsi scripsi þæt ic þær wrat þæt sceal beon awriten 
48.25.161: þa genamon þa cæmpan syððan hi hine ahangen hæfdon his hrægl and hit on feower todældan feng ælc to his dæle buton his tunecan anre seo wæs syllice geworht næs na gesiwed ac wæs eall on an gewefen 
48.25.162: þa cwædon hi ne slitan we þas tunecan ac uton hleoton hwilc ure hi age wæs þæt to ðan swa gedon þætte þæt gewrit sceolde beon gefylled þe be ðan awriten wæs diuiserunt sibi uestimenta mea et super uestem meam miserunt sortem heo todældan him min hrægl and hi sændon hlott ofer mine gegyrlan 
48.25.163: þa stod þære big þære rode maria his lichamlice moder and hire swuster maria cleophe and þonne gyt þridda maria seo magdalenisce and þæt sar gesawon þæt him æteowod wæs 
48.25.164: mid þy ðe se hælend þa geseah his moder standan and his þone leofan þegen þe he onsundran lufode 
48.25.165: þæt wæs þes ilca iohannes se ðe þas halgan drihtnes þrowunge æfter þære endebyrdnysse segð þe he sylfa his agenum eagum oferseah 
48.25.166: þa cwæð he to hire mulier ecce filius tuus witu ðu wif þæt þæt is þin sunu þe ðe big standað 
48.25.167: he cwæð þa eac to iohanne ecce mater tua witu ðu eac cwæð he þæt þæt is þin moder and þu hi for modor hafa and he syððan iohannes on his gewealdum hæfde hi 
48.25.168: þa wiste se hælend þæt ealle þa ðing wæron gefyllede þe ðe be him gewitegade wæron he cwæð ða sitio me þyrsteð 
48.25.169: þa stod þær sum fæt be ðære rode wæs mid ecede gefylled þa genamon hi spingan and mid ecede gefyldan and mid isopan þa wyrt utan befeoldan and hi ða up to ræhtan 
48.25.170: sona swa se hælend þæs ecedes onbyrigde þa cwæð he consummatum est nu syndon ealle þing gefyllede þa ðe æfre fram frymðe middaneardes be me awritene and gewitegade wæron and þa onhylde his þæt halige heafod him on ða swiðran eaxle and his þone wundorlican gast godfæder onsende 
48.25.171: þa eodan þa iudeas to pilate and hine bædon þæt he hete heora sceancan forbrecan þæt hi þe hraðor forðferdon forþan ðe hi noldon þæt heora lichaman on ðam restedæge on rode wæron forðan ðe þæt wæs swiðe halig and mære dæg mid heom and hi þone ðæg swiðe micelne hæfdon 
48.25.172: þa het pilatus gan þa cæmpan to and hi ða swa dydon forbrecon þæra sceaðana sceancan 
48.25.173: and þa ða hi to ðam hælende comon þa gesawon hi þæt he wæs ða niwan forðfered and hi ne tobræcan þa na his sceancan 
48.25.174: ac heora an mid spere on ða sidan stang and þær sona ut blod and wæter ut eode 
48.25.175: he tacnade mid ðy hu clane and hu wlitiglice þises middaneardes leahtras þurh his þa halgan þrowunge aþwegene and adilgade wæron 
48.25.176: and eac þæt gewrit sceolde beon gefylled þe be him gesungen wæs 
48.25.177: uidebunt in quem transfixerunt hi lociað nu on þæne þe hi ær on þære rode sticedon 
48.25.178: þæt bið on domesdæge þonne he drihten on him sylfum wile æteowian eall ða sar and uneðnysse þe he æfre for mancynnes lufan aræfnade 
48.25.179: and þonne eall eorðan cyn ofer hine sarlice heofað and wæpað 
48.25.180: þa efne on ða tid þe se hælend forðferde þa com þider sum rice mann and æðele fram abarimathia þære ceastre his nama wæs iosep he folgade ær ðam hælende and wæs his discipulus and þa eode he sona deagollice for iudea ege to pilate and hine bæd þæt he forgeafe þæs hælendes lichaman þæt he hine moste of ðære rode adon þa alyfde pilatus him þæt 
48.25.181: ða com eac þider sum mære man þæs nama wæs nichodemus se brohte ðam hælende sume siðe hundteontig punda deorwurðra wyrta 
48.25.182: and hi ða genaman þæs hælendes lichaman and hine of ðære rode ahofun and hine swiðe clænlice aðwogon and mid deorwurðum smerenyssum gesmyredan and hi þa mid clenre scetan bewundan 
48.25.183: swa swa mid iudeum þeaw wæs þæt man þæra riccra manna lichaman mid deorwurðum wyrtum smyredon þy læs hi brosniudon oððe stincan sceoldon 
48.25.184: þær wæs ða sum wyrtun on þære stowe ðær se hælend ahangen wæs and þær wæs on ðam wyrtune sum nyowe byrgen of ðam stane geworht on þære næs ær næniges mannes lichama on geseted 
48.25.185: ða genamon hi forðam þe seo byrgen swa neah wæs gesettan þa þæs hælendes lichaman þærin 
48.25.186: and þa byrgene utan swiðe fæste mid micclum stane betyndon and behlidon 

48.25.187: nu we gehyrdan sæcgan men ða leofestan mid hu wundorlicre arfæstnysse and mid hu unasecgendlicre mildheortnysse se ælmihtiga drihten mancynn fram ecum cwealmum and of deofla anwealde alysde and generode 
48.25.188: ac utan we forðan swa swa us micel þearf is mid ealre heortan abryrnysse and mid elles modes estfullnysse hine lufian and him a unablinnendlice þancian þære micclan lufe þe he to mancynne genam 
48.25.189: to ðan þæt we næfre of ðære rime getealde weorðan þe he on ðysum andweardan dæge þurh his blodes agotennysse of ðære ermðe to heofona heanyssum and to engla midwiste abohte and alysde 
48.25.190: his sylfes naman to wuldrienne and to hergenne on ecum gefean and on ecere eadignysse þurh eallra wurulda woruld a buton ende amen 

