394.1.1: sceaþe forþan ne meaht ðu þa þrowunge gelettan þe fæder wolde and geteohod hæfde þæt ic for mancynnes hælo geþrowian sceolde 
394.1.2: sagaþ oðer godspellere þæt he ure dryhten æthrine þæs mannes earan and he wæs sona æfter þam hal geworden 
394.1.3: ða hie þa crist oferfangenne hæfdon þa gebundon hie hine 
394.1.4: and læddon ærest to annan wæs se anna sweor þæs caifan þe ðy gere wæs bisceop 
394.1.5: wæs þæt se ilca caifas þe ær æt þære geþeahtunge mid iudeum wæs þa hie ymb hine crist spræcon 
394.1.6: and þeahtodon hwæðer selre wære þe hie hine cwealdon þe anforleton 
394.1.7: and þus cwædon þes man wyrceð maran wundor and mænigfealdran þonne we æfre ær gesawon 
394.1.8: gif we hine forlætaþ þonne cyrreð þis folc to him and on hine gelyfað cumaþ romane and genimaþ ure land and ure þeode 
394.1.9: þa cwæð caifas hwæt la syndon unwise men 
394.1.10: forhwan nellaþ ge geþencan þæt þis is selre þætte an man for eall folc deaþ þrowige þonne eall þeod forwyrþe 
394.1.11: witgode he þæt ungewealdene muðe be cristes þrowunge 
394.1.12: sægde soð swa he nyste forþan þe cristes þrowunge and his lichamlic deað þam untrywan folce his þæra haligra to ecum goode gelamp 
394.1.13: ða læddon hie hine crist gebundenne in sumne cafertun þa eode petrus and iohannes þe þas drihtenlican þrowonge sagaþ feorran æfter him þa wæs he iohannes þam bisceope cuð and his mannum eode þa eac in þone cafertun sona æfter him 
394.1.14: þa stod he petrus þærute æt þam gate and hine se geatwerd ne wolde in forlætan þa eode he eft iohannes to þam geatwearde and gespræc þætte he petrus in forlete wæs þæt an mennen þe þæt geat heold 
394.1.15: þa he þa petrus in eode þurh þæt geat þa cwæð þæt mennen to him numquid ac ne eart ðu þysses mannes þegn þe her oferfangen is þa onsoc he sona and cwæð þæt he his ne wære 
394.1.16: ða wæs ðær sum fyr onæled þa stodon hie þæs bisceopes þegnas þær æt þam fyre and wyrmdon hie wæs þæt weder wel col þa stod he petrus æt ðam fyre and hine wyrmde 
394.1.17: þa fregn se bisceop and ahsode urne dryhten crist be his discipulos and be his lare 
394.1.18: þa cwæð he crist to him ego palam hwæt ic openlice and undearnunga middangeard lærde and symle þær eower gesomnung wæs in eowrum templum þyder ealle iudas comon þonne ic hie ealle lærde ne ic owiht dearnunga spræc ne min lar owiht diogol wæs 
394.1.19: hwæt frinest ðu me þæs frin þæs þæs þa men þe min word and mine lare gehyrdon efne þæs þa ilcan þe her ymbutan me standaþ hie witon hwæt ic hie lærde 
394.1.20: þa he þa crist þus cwæð þa sloh þara bisceopes ðegna sum hine ofer oðer wange þe him þær ætstod and him to cwæð sic respondit to hwan sceald þu la þus answerigan ussum þam hean bisceope 
394.1.21: þa cwæð crist to him si male locutus sum gif ic unteala dyde swa hit ne sie find þe gewitnesse and hit gecyð gif ic teala cwæð and soð sægde hwæt witest ðu me oððe to hwan swingest ðu me 
394.1.22: þa he þa petrus æt þam fyre stod swa ic ær sægde and hine wyrmde þa cwæð hiora sum to him ac neart ðu þyses mannes discipul þa onsoc he sona swiðe scearpe and cwæð ne eom ic discipul ne ic wat hwæt ðu mænest 
394.1.23: ða cwæð þara bisceopes ðegna sum wæs þæs mannes cuða and geþofta þe petrus ær gewundode and him þæt swiðre eare of asloh hwæt onsæcest ðu ðæs ac ne geseah ic þe in þam leactune mid þinum hlaforde 
394.1.24: þa onsoc he petrus sona eft þriddan siðe and mid aðum swor þæt he his ne wære and þa sona creow hana æfter þam 
394.1.25: þa gemunde he petrus þæt word þæt crist him ær to cwæð þæt he him sceolde þriwa wiðsacan ær þam se hana creowe þa eode petrus ut þanon and weop swiðe sare 
394.1.26: ða sende he crist anna gebundenne to caifan his mæge þe ðy geare wæs bysceop 
394.1.27: sægð oðer euuangeliste þæt þær wæron gesomnode þara sacerda ealdermen ealle 
394.1.28: and ymb þæt spræcon and þeahtodon hu crist þurh hwylce lease gewitnesse to deaþe gedeman meahton 
394.1.29: and hine þa læddon in þæt gemot beforan hie ealle 
394.1.30: and eodon manige lease gewitan forð 
394.1.31: and him mænig alogen þing onsægdon 
394.1.32: þa aras he se ealdorman þara sacerda and cwæð to criste forhwan ne ondswerast ðu þyssum mannum þe þe þas þing onsecgaþ 
394.1.33: ða ne andswarode he him crist ænige worde þa cwæð se ealdorman þara ealdorsacerda eft to him ic þe halsige þurh lifigendne god þæt ðu us gesecge hwæðer ðu sie se gehalgoda sunu þæs ælmihtigan godes 
394.1.34: þa cwæð crist to him efne swa ðu cwæde swa hit is soð is þonne þæt ic eow secge ðæt nu hwænne gelimpeð þæt ge geseoð mannes sunu sittendne on þa swiðran healfe godfæder in heofonwolcnum 
394.1.35: mænde he hine sylfne mid þam wordum 
394.1.36: and he on middangeard cymeð on domesdæg 
394.1.37: ða hie þas word gehyrdon þa slat he se ealdorman þara sacerda se bisceop his sylfes hræg and cwæð to eallum þam gemote hwæt we nu gehyraþ hu he god eow yfolsaþ hwylc þearf is us oðerra gewitnessa hwæt we nu æt his sylfes muðe gehyrdon his yfelsunga 
394.1.38: hwæt þinceð eow nu hu we hine scylen deman þa cwædon hie ealle reus est mortis he is deaþe scyldig 
394.1.39: and þa spiwon hie hiora spatl on his andwlitan and mid hira handum hine on his wange slogon and him mænigfealde bysmernesse dydon and hine swungon 
394.1.40: and heton hine witgan þurh bysmornessa 
394.1.41: and he þæt eall se heofonlica cyning for manncynnes hælo geþyldelice abær and aræfnode 
394.1.42: þa sægde sanctus iohannes euangelista þætte hi hine læddon swiðe ær on morgen to pilatus domerne þæs gerefan ða noldon hie þa iudeas þæder in to pilate gangan for hira eastertidum wæs þæt hira þeaw þæt hie næfre woldon in þa tid in ænig þæra inna in gangan þe hæðenes cynnes men inne wæron þy læs hie þurh þæt beswicene wæron 
394.1.43: þa wiste pilatus þæt 
394.1.44: þa eode he in to iudeum and him to cwæð hwylce synne secaþ ge to þyssum men forhwan oncunnon ge hine 
394.1.45: þa cwædon hie þa iudeas si non esset malefactor gif he nære synnig and forworht þonne ne læddon we hine hider to þe ne ðe ne sealdon 
394.1.46: þa cwæð he pilatus accipe nimaþ ge hine þonne and witniaþ swa eower æ bebeodeð þa cwædon hie ða iudeas non nobis non licet nis us alyfed þæt we moten ænigne man  cwellan on þas tiid 
394.1.47: sceolde þæt word bion gefylled þæt he dryhten hælend ær sylfa cwæð þæt iudeas þa þe æfter his lichamlicre gebyrde his agene leode wæron þæt hie hine sceoldon hæðenum mannum to deaðe gesyllan 
394.1.48: forþan pilatus and his þegnas þe hine ahengon wæron elþeodige men romanisces cynnes 
394.1.49: forþan romane wæron þa gita ealle hæðene ge feala gera æfter þam 
394.1.50: þa eode he pilatus eft in his domern and het hine urne dryhten crist to him lædan and him to cwæð tu es rex iudeorum gesaga me la eart ðu iudea cining 
394.1.51: þa cwæð crist to him cwist ðu þæt þines þances þe þe oðre men be me sægdon 
394.1.52: þa cwæð he pilatus ne þæt huru is þæt ic sie iudeisc mann ne ic þe synderlice æfþancan to wat ac þine agene leode and hira bisceopas þe synnigne secgaþ and forþam hider þe me to cwalme brohton 
394.1.53: þa cwæð he ure hælend crist nis min rice hionon of þyssum middangearde wære hit þonne campudun mine þegnas for me þæt ic nære iudeum seald ac nu nis min rice heonon 
394.1.54: men þa leofostan hwæt mænde ure dryhten mid þam wordum þa he cwæð þæt his rice heonon ne wære of ðyssum middangearde 
394.1.55: hwæt we witon þætte ealle ricu æghwæðer ge heofonlico ge eorðlico ge ealle gesceafto on his anwalde standaþ 
394.1.56: ne forþon þæs wyrðe wæron þæt ricu nemned sin in þæt gemet þæs ecan rices forðan nis nænig to þam rice her on middangearde þæt he deaþ þrowigan ne scile ac þæt eorðlice rice mid sorgum healdeð þa hwile þe hit hafaþ 
394.1.57: swa her on worulde is seo sorh and sio unblis dryhtnes hælendes and þara haligra forþan þe hie on sorge and on earfeðnessum þrowigaþ þa hwile þe hie her on þysse worolde beoð 
394.1.58: ac him is hwæðre þæt soþe in heofonum gehealden mid urum dryhtne hælendum christi þæt him ece and unalogen bið 
394.1.59: and hie þæs a to widan feore butan eallum sorgum brucan moton 
394.1.60: þa he þa crist cwæð þæt his rice heonon ne wære of ðyssum middangearde þa cwæð pilatus to him ergo es tu rex gesaga me eart ðu cyning þa cwæð crist to him soð þu segest cining ic eom and to þam ic wæs in woruld acenned and to þam cwom in middangeard þæt ic wolde soðe gewitnesse secgan forþam ælc þara manna þe soð and riht gelyfeð and ælc þara þe min word and mine stefne gehyreð se min bið 
394.1.61: þa he þa ure dryhten þus cwæð þa eode he pilatus eft ut to þam iudeum and him to cwæð ne mæg ic ænige synne to þyssum men ongitan 
394.1.62: ic þonne wat þæt þis is eower þeaw and eower gewuna þæt ic eow sceal in þas eowre eastertide anum forworhtum men feorh forgifan willaþ ge þæt ic eow agife þysne eowerne cyning and þæt ge him feorh forgifen 
394.1.63: wiste he pilatus genog geare þætte hie þa iudeas for æfste anum crist hatedon 
394.1.64: þa cleopedon hie sona þa iudeas ealle ane worde and þus cwædon ne willaþ we þysne ac we willaþ þæt us man agife barraban wæs se barrabas haten sum sceaþa and forwyrht man 
394.1.65: wæs þær þy siðe on bendum 
394.1.66: þa bædon hie þa iudeas þæt him man þone agefe þæt hi moston him feorg forgifan 
394.1.67: þa heht he pilatus crist swingan 
394.1.68: and hie genamon þa milite and geworhton þyrnene coronan and setton on his heafod to bysmernesse 
394.1.69: forþam cyninga þeaw wæs and casera þæt hie hæfdon oft gyldenne heafodbeag 
394.1.70: þa genamon hie forþan bysmernesse and geworhton þæt tacen of þornum and setton on his heafod and hine urne dryhten crist ymbsweopon mid reade hrægle yfelice 
394.1.71: forþan þæt wæs casera þeaw and wise þæt hie hæfdon godwebbenne girlan reades godwebbes 
394.1.72: þa genamon hie forþan þa bysmernesse and gegiredon hine urne dryhten hælende crist mid reade hrægle yfellice 
394.1.73: and him to eodon and him to onhnigon and hine þurh bysmernesse gretton and þus cwædon aue rex iudeorum hal wes ðu iudea cyning and hi hine mid hira handum on his wange slogon 
394.1.74: and him mænigfealde bysmernessa dydon and he þa þis eall se heofonlica fæder geðeldelice and eadmodlice for us þrowode and abær 
394.1.75: þa eode he pilatus eft ut to iudeum and him to cwæð nu gyt ic hine hate lædan hider ut beforan eow ealle þæt ge mægen geseon þæt ic nænige synne gemetan ne mæg on him 
394.1.76: þa eode he ure dryhten crist ut beforan þa iudeas hæfde he þa þyrnenne coronan on his heafde and mid þam readan hrægle gegyred wæs þa cwæð he pilatus to iudeum ecce homo þis is se man her ac hataþ hine nu ateon swa swa ge willen 
394.1.77: þa hie þa hine gesawon þa cleopodon hie sona ealle ane worde and þus cwædon crucifige crucifige ho hine man raþe 
394.1.78: he is deaþe scyldig 
394.1.79: þa cwæð he pilatus to him nimaþ ge hine þonne and ahoþ hine ne mæg ic ænigne incan on him metan þæt ic wite forhwan ic hine yflian scyle 
394.1.80: þa cwædon þa iudeas we habbaþ æ and æfter ure æ he sceal deað þrowian forþan þe he sægde þæt he wære þæs lifgendan godes sunu 
394.1.81: þa he þa pilatus þas word gehyrde þa ondred he him and wæs forht geworden 
394.1.82: and þa eode he eft in þæt domern and þa heht crist to him and him to cwæð unde es tu gesaga me hwanon eart þu þa ne geandswarode he him crist ure dryhten ænige worde 
394.1.83: þa cwæð he pilatus forhwan ne andswarast þu me ac ne wast þu þæt ic hæbbe mihte þæt ic þe mæg ahon swa ic hæbbe mihte þæt ic þe mæg forlætan 
394.1.84: þa cwæð crist dryhten ure to him ne hafast ðu ænige mihte wið me nymþe þe sie ufan geseald 
394.1.85: efne swa he cwæde ne hafast ðu ænige mihte wið me butan þa þe ic wille þæt ðu hæbbe wið me forþam þa sindon gite scyldigran þa þe me þe sealdon 
394.1.86: þa þohte he pilatus þæt he scolde urne dryhten crist forlætan and him feorh forgifan ða þa iudeas þæt ongeton þa cleopodon hie and cwædon gif ðu þysne man forlætest and hine ne hætst cwellan þonne ne bist þu caseres freond forþam ælc þara manna þe hine sylfne to cyninge deð þonne wiðcwið he caseres wordum 
394.1.87: ða he þa pilatus þas word gehyrde þæt he nære caseres freond butan he hine cwellan hete þa gesæt he on his heahsetle and het him beran wæter and he þa þwoh his handa and cwæð to iudeum witaþ ge nu þæt ic wille beon þyses mannes blodes unscyldig and his deaþes 
394.1.88: þa cwædon hie þa iudeas sanguis eius sie his blod ofer us and ofer ure bearn 
394.1.89: bædon swiðe unlædlicre bene swa him syþþan eall unlædlic on becwom 
394.1.90: wæs þis eall geworden on hira eastertide weorðedon hie þa tiid swiðe þa cwæð he pilatus to iudeum ecce rex uester þis is eower cyning 
394.1.91: ac hu willaþ ge hine ateon 
394.1.92: þa cwædon hie ealle tolle tolle crucifige eum nim þu hine nim and hat hine niman and hat hine ahon þa cwæð he pilatus hwæt ic þonne hate eowerne cyning ahon þa cwædon hie iudeas ne habbaþ we ænigne cyning butan casere 
394.1.93: þa wæs æfter þam wordum þæt he pilatus urne dryhten crist iudeum agef and sealde his agene men mid and heht hine to rode lædan and hine ahon 
394.1.94: þa namon hie hine and læddon to þære stowe þær hie hine eft on ahengon 
394.1.95: and he sylfa bær þa rode sumne dæl þæs weges þe hine man eft on aheng þa æfter þam ahengon hie hine on þam clife þe hie heton golgoðða 
394.1.96: and twegen sceaðan him on þa twa healfa and hine urne dryhten crist on middan ahengon 
394.1.97: þa wrat he pilatus sum gewrit on brede and þæt het gefæstnian onufan þa cristes rode wæs ðus awriten iesus nazarenus þis is hælend se nadzarenisca iudea cyning 
394.1.98: wæs hit awriten on þreo geþeode þæt wæs on ebrisc and on crecisc and on lædenisc and mænige iudeas þæt gewrit ræddon forþan sio stow wæs wel neah hierusalem þære byrig þe he on ahangen wæs 
394.1.99: þa cwædon þa bisceopas to pilate ne writ þæt gewrit þæt he sie cyning ac writ þæt he sylfa cwæde þæt he wære iudea rex 
394.1.100: þa cwæð he pilatus þæt ic þær wrat þæt sceal swa awriten bion 
394.1.101: þa genamon hie þa milite þa hie crist urne dryhten ahangenne hæfdon þa todældon hie his hrægl on feower ælcum hiora feowora his dæl and þa gita wæs his tunuce onsundran untodæled wæs sio tunuce syllice geworht næs nænig seam on ac wæs eall on anum awefen 
394.1.102: þa cwædon hie uton la ne toslitan þa tunecan ac utan hleotan hwylc ure hie agan scyle and þa dydon hie swa sceolde se witedom beon gefylled se þe ær in þam sealme awriten wæs and awitgod and se halga gast dihtode of cristes sylfes muðe and þus cwæð partiti sunt hie todældon him mine hrægl and hie ofer minne gegyrlan tanas sendon and tohluton wæron þa milite þæs gerefan men þy þæt dydon 
394.1.103: þa stod þær cristes hælendes licumlic modor sancta maria and hire sweostor mid hire and maria magdalenisce and his sylfa þegn 
394.1.104: sanctus iohannes euangelista se þe þas dryhtenlican þrowung sagaþ æfter þysse endebyrdnesse efne swa swa he his eagum hit oferseah 
394.1.105: þa he þa crist of þære rode geseah þa his modor þær ætstandan and his þone leofan þegn þa cwæð he crist to his meder mulier þu wif þis is þin sunu and þu hine þe for sunu hafa 
394.1.106: and þa cwæð he eft to his þam leofan þegne ecce mater þis is þin modor and þu hie þe for modor hafa and he þa iohannes swa dyde and he hie þa in moderlufan hæfde 
394.1.107: wæs hit middæg þa hie hine on rode hengon and þa he on rode ahangen wæs þa geþystrode hit 
394.1.108: and efne fæstlice genihtode ofer eallne middangeard fram middum dæge oð non 
394.1.109: and sio sunne and ealle þa heofontungulu hira leoht betyndon and behyddon 
394.1.110: þæt hie þæt morðor geseon ne woldon þæt men her on eorþan wið hira scyppend fremedon 
394.1.111: þa wiste he ure dryhten crist þæt þa þing gefylled wæron ealle þe be his þrowunge awritene and awitgode wæron and þæt halige gewrito sceoldon beon gefylled þa cwæð he þa gita sitio and sæde þæt hine þyrste 
394.1.112: þa wæs þær sum fæt mid ecede gefylled þa genamon hie sume spingan and gefyldon mid ecede and ysopan þa wyrt utan befeoldon and dydon on sum hreodcynn and ræhton up to his muþe 
394.1.113: sceolde se witedom bion gefylled þe ær in þam sealme awriten and awitgod wæs be þyssum ylcan ðinge 
394.1.114: in siti mea potauerunt me hie sealdon ecced drincan in minum þurste 
394.1.115: þa he ða crist þæs ecedes onbyrgde þa cwæð he crist nu syndon gefylled halige gewrito þa onhylde he his heafod on oðere eaxle and þa þæne gast of þam lichoman onsende 
394.1.116: þa noldon hie þa iudeas for heora eastertidum þæt þa lic ealne dæg on þære rode wæren forþam hie þone dæg haligne dydon eodon þa forþ to pilate and bædon hine þæt he hete þara manna sceancan brecan on þære rode þæt hie þe ricenur swulten þæt hie man þy ær of þære rode adoon moste 
394.1.117: þa het he pilatus swa don het gan his men to þa forbræcon hie þara twega sceaþena sceancan þe mid criste hangedon 
394.1.118: hie begen þa gita lifgende wæron 
394.1.119: þa hie þa to criste comon þa gesawon hie þæt he wæs forþfered on þære rode forþam ne bræcon hie his ban 
394.1.120: ac genam þara cempena an and mid his spere his sidan wundode and þa sona eode þær blod and wæter ætsomne ut of þære wunde 
394.1.121: þæt tacnode hælo middangeardes þæt ðurh his blod fulwihtwæter gewyrþan sceolde and he sylf cwæð sanctus iohannes 
394.1.122: þas gewitnesse ic secge efne swa ic hit minum eagum geseah and ic wat þæt sio min gewitnes is soð and ic hit forþam eow secge þæt ic wille þæt ge hit soð gelyfen 
394.1.123: wæs þis eal to ðam geworden þæt hie þa his ban ne bræcon and hie hine mid þy spere in þa sidan stungon þæt se witedom sceolde bion gefylled se ðe ær be þam awriten and awitegod wæs and þus cwædon os non comminuetis ex eo 
394.1.124: ne sculon we forþam an ban gebrecan ne gewanigan on him 
394.1.125: swylce eft oðer gewrit cwæð uidebunt in quem transfixerunt hie besawon þa in þone þe hie sticedon 
394.1.126: þa wæs ioseph haten sum man aremaððia þære byrig wæs welig man for worulde and he wæs eac for gode soðfæst and god wæs he digolice cristes hælendes þegn and he elcor ne dorste for iudea ege þa iode he to pilate and bæd hine þæt he moste geniman þæs hælendes lichoman and bebyrgan þa lyfde he pilatus him þæt 
394.1.127: þa com þær þa þæs hælendes þegn nicodemus wæs haten brohte þær sume smyrenesse swiðe swete of myrran and of oðrum deorwyrþum wyrtum and geworhte efne swa hit wære hundteontig punda gewæge 
394.1.128: þa genamon hie cristes hælendes lichoman and hine adune adydon and hine ealne gesmyredon mid þam æðelan wyrtgemangnessum and þa æfter þam hie hine mid scytan bewundon 
394.1.129: þa hæfde ioseph se goda man him sylfum niwe byrgene geworhte in anum swiðe myclum stane aholod and aheawen wel neah þære stowe þe dryhten on þrowode þær næniges manes lichoma ær on geseted ne wæs 
394.1.130: þa genamon hie forþam ofeste and gesetton þæs hælendes lichoman in þa byrgenne 
394.1.131: men þa leofestan hwæt ure drihten ælmihtig god þa his haliga lichama in þa halgan byrgenne geseted wæs 
394.1.132: þurh þa myclan miht his þære ecean godcundnesse he in helle astah 
394.1.133: and he þær ealle þa fæstan carcern gebræc þæs ecan deaþes 
394.1.134: and þæne aldor þe ealra deofla hlaford wæs and ealles yfles fruma þæne he þær ure drihten crist mid sarum bendum geband and hine in ece susl gesette 
394.1.135: and eallum his mihtum hine bereafode and ealle þa sawla þanon alædde þe him gecorene wæron fram fruman middangeardes 
394.1.136: and us þa gife forgeaf þæt nu nis nænegum men þearf þæt he helle sece 
394.1.137: ac he bið sona to ecre reste gelæded syþþan he þis deaþlice lif forlæteð gif he nu her on worulde soð and riht in his life don wile 
394.1.138: ac utan we nu forþan a singalice ussum dryhtne hælendan criste þanc secgan eallre þære eaðmodnesse þe se heofonlica cyning ælmihtig drihten in þas halgan tid eallum mancynne gecyðde 
394.1.139: utan we hine nu lufigan ofer eall oðre þing swa we nu gehyraþ þæt he us lufode and us hyldo to worhte 
394.1.140: þæs him sie lof and wuldor a to widan feore a in ecnesse þurh eallra worulda woruld amen a butan ende 

