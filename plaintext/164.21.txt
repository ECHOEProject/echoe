her is gyt rihtlic warnung and soðlic myngung ðeode to ðearfe gyme se þe wille 

164.21.1: leofan men utan understandan ealswa us þearf is þæt we heonanforð fadian symle ure wisan for gode and for worolde wislice and wærlice and fram unrihte gebugan to rihte 
164.21.2: forþam hit is swutol and gesyne þæt man þæs latode ealles to lange and to hwon wylde and woroldlice styrde swa swa man scolde þam þe oftost for gode syngode swyþe and scendan þas þeode 
164.21.3: ac soð is þæt ic secge gyme se þe wille þæt mæg on þeode swyþast to steore þæt man þa onhisce swyþe for worolde and hy unweorðie æghwar on lande þa þe godcunde lare and woroldcunde rihtlage wyrdan and scyrdan on ænige wisan 
164.21.4: and þurh þæt man sceal gewunian þæt man riht healde and unriht alæte 
164.21.5: ac þy hit is þe wyrse wide on earde þe man oft herede þæt man scolde hyrwan and to forð hyrwde þæt man scolde herian and laðette to swyþe þæt man scolde lufian 
164.21.6: ac hwilum þa hit god wæs eal he wearð to woroldscame se þe stod on mane and on misdæde ænige hwile butan he gewende þe raþor to his drihtne 
164.21.7: and se þe gewunede þæt he wolde leogan ealle hine leadan þa þe god lufedon 
164.21.8: and þa hyt wæs on þeode for gode and for worolde wislic and weorðlic þa man riht lufode and unriht ascunode 
164.21.9: ac nu þincð þe wærra and mycele þe snotera se ðe can mid leasungan wæwerðlice werian and mid unsoðe soð oferswiðan 
164.21.10: ac wa him þæs wærscipes and ealles þæs weorðscipes butan he geswice 
164.21.11: la riht is þæt we lufian þa þe god lufian and hetelice ascunian þa þe god græmian and nænne gemanan ær wið þa habban ær þam þe hy gebugan and geornlice betan 
164.21.12: and se ðe þæt nelle ehte we his ealle mid woroldlicre steore þe læs þe we habban ænigne gemanan nu heora synna and eft heora wita 
164.21.13: ac utan don swa us þearf is utan god gladian and godes lage healdan and anræde weorðan to gemænelican þearfan 
164.21.14: and gyt hertoeacan geornlice smeagean fela þæs þe ræd sy and ealre þeode þearf sy for gode and for worolde 

