sermo in cæna domini ad pænitentes 

45B.21.1: uere fratres karissimi hoc debetis scire unde fuit inceptum hoc exemplum et reliqua 
45B.21.2: mine gebroðru ða leofestan ge sculon to soðon ðis witan 
45B.21.3: hwanon wære ongunnen ærest þeos bisne þæt biscopas ut adrifon of cyrcan sinfulle men on þam wodnesdæge þe we hatað caput ieiunii 
45B.21.4: þæt is lengtenes heafod 
45B.21.5: and æfter gefilledre wurðre dædbote on þunresdæg ær eastron þæt is on ðisum dæge eft underfengon into circan þa ylcan sinfullan 
45B.21.6: soðlice þa ða ure drihten þe is ælmihtig god gesceop þone forman man adam he gesceop hine ealne haligne and rihtwisne and undeadlicne 
45B.21.7: seo halignis and rihtwisnis and seo undeadlicnis didon adam habban godes silfes anlicnysse and gelicnisse 
45B.21.8: and forðan cwæð god ær ðam he gesceope adam 
45B.21.9: uton wircan man to ure anlicnisse and gelicnisse 
45B.21.10: þæt is uton wircan man haligne and rihtwisne and undeadlicne 
45B.21.11: and þas his anlicnisse us bebead drihten to habbenne þa ða he cwæð on his godspelle 
45B.21.12: estote sancti quia et ego sanctus sum 
45B.21.13: þæt is beoð halige forðon ic eom halig 
45B.21.14: eornostlice forðan þe god gesceop adam swa godne and swa haligne we rædað þæt he asende hine into neorxnawange to þam þæt he him ðæron tilian sceolde and his gyman 
45B.21.15: soþlice on ðam ilcan neorxnawange him forgeaf drihten ealne wuldor 
45B.21.16: ðær he geseah englas and wið hig spræc 
45B.21.17: and næfre he ne swulte gif he ne syngode 
45B.21.18: ðær he gehyrde drihten sylfne wið hine spre   cende and him bebeodende swilce gehyrsumnisse þæt he næfre ne æte of ðam treowe ingehydes godes and yfeles 
45B.21.19: ac þa on ðære ylcan tide þe adam þis bræc and wið god singode þa adraf hine drihten þe is bisceop ealra bisceopa of neorxnawange and him to cwæð 
45B.21.20: on swate ðines andwlitan þu scealt ðines hlafes brucan 
45B.21.21: ac hwæt dide adam siððan he wæs adræfed of neorxnawange 
45B.21.22: gewislice he dide swyðe lange dædbote geond syx hundred geara fæc and þonne gyt mare 
45B.21.23: æt nyhstan æfter his forðsiþe he wæs asend on hellicne cweartern 
45B.21.24: þær he lange tyd heofode and besargode þæt he for his gilte forleas neorxnawang 
45B.21.25: and swa lange he wæs ðær besargiende and behreowsiende oðþæt ure drihten hælend crist se ðe is ealra bisceopa bisceop hine unband þurh his halgan ðrowunge and hine alysde of witum hellicra ðeostra and him eft ageaf neorxnawang 
45B.21.26: eornostlice gebroþru mine þa leofestan we bisceopas beoð ures drihtenes hælendes cristes speliendas on þisum middanearde 
45B.21.27: and we beoð asende and gehadode on his stede 
45B.21.28: and forðan us geaf drihten æfter þam apostolum anweald manna sawla to bindenne and to unbindenne 
45B.21.29: and bebead us þæt we þa godan men getimbrion and aræron on godes huse 
45B.21.30: and þæt we þa synfullan awyrtwalion and ut flymon of circean 
45B.21.31: þæt is of godes huse 
45B.21.32: soðlice þus cwæð drihten þurh hieramiam his witegan to ælcum bisceope 
45B.21.33: efne ic gesette þe ofer þeoda and ofer ricu þæt ðu awirtwalie and getimbrie and ut flime and arære on godes huse 
45B.21.34: understandað leofan men mid godum wyllan þæt þæt we eow willað secgan 
45B.21.35: forðon sende god ælmihtig adam into neorxnawange þæt on ðam ylcan neorxnawange wurdon acennede ealle þa gecorenan 
45B.21.36: and þæt hi ðonne wircan sceoldon godes wyllan oð þære fullan ylde 
45B.21.37: and þanon faran to þam heofenlican eðle 
45B.21.38: and gewislice swa hig didon gyf adam ne agylte 
45B.21.39: mine gebroðru þa ylcan bisne ures drihtenes hælendes cristes we biscopas habbað on circan and þa synfullan habbað adames isne 
45B.21.40: witodlice swa swa godes sunu lædde adam haligne and rihtwisne into neorxnawange swa eac we and oðre godes sacerdas lædað men into cyrcan þe beoð gehalgode and gerihtwisode on ðam halgan fulluhte 
45B.21.41: forhwan læde we þæge men on cyrcan þe ær wæron gewordene halige þurh fulluht buton for ðam ylcan intingan þe drihten lædde adam on neorxnawang 
45B.21.42: þæt is þæt he him ðæron tylode and þæt he gymde þæs neorxnawanges 
45B.21.43: swa eac we sacerdas forðon lædað gefullode men into circan þæt hig on ælcne tyman wircon on þære circan godes wyllan 
45B.21.44: and þæt hyg gymon þære cyrcan þæt is heora cristendomes 
45B.21.45: god ælmihtig gesette adame æ þæge he sceolde healdan þurh gehyrsumnysse 
45B.21.46: hwilce æ buton þæt he ne æte of ðam treowe ingehydes godes and yfeles 
45B.21.47: swa eac god gesett eow ðurh us æ þæge ge sculon healdan on cyrcan 
45B.21.48: hwilce æ gesett eow drihten to healdenne þurh us þæt is þurh ure mynegunge 
45B.21.49: witodlice þas æ he gesett eow to healdenne on ðare he ðus cwæð 
45B.21.50: ne ofsleh þu ne unrihthæme ðu ne stel ðu ne sege þu lease gewytnisse ne swera þu man lufa þinne drihten god of ealre þinre heortan 
45B.21.51: and lufa ðinne nehstan swa swa ðe sylfne 
45B.21.52: leofan men þas bebodu ealle eow gesette drihten þurh us þæt ge hig healdon and wyrcon þurh gehyrsumnysse 
45B.21.53: ac hwæt dide drihten be adame forðon þe he ne heold þa gehyrsumnysse 
45B.21.54: gewislice he adraf hine ut of neorxnawange wependne and heofigende and swyðe unrotsiende 
45B.21.55: swa eac we biscopas adræfað eow ut of godes circan forðon ðe ge ne healdaþ þa gehyrsumnysse godes beboda 
45B.21.56: and we singað æfter eow þæt drihten sang æfter adame þa ða he adraf hine of neorxnawange þa he ðus cwæð to him 
45B.21.57: in sudore uultus tui uesceris pane tuo 
45B.21.58: þæt is on swate þines andwlitan þu scealt þines hlafes brucan 
45B.21.59: ac hwæt dide adam siððan he wæs adræfed of neorxnawange 
45B.21.60: gewislice he dide mycele dædbote to þon þæt he wære wyrðe þæt hine god eft onfenge into neorxnawange 
45B.21.61: and ge ealswa þæs þe we truwiað didon dædbote on þyssum lengtenfæstene þæt ge beon wyrðe in to gangenne on cyrcan and gemænsumian drihtenes lichaman and blode 
45B.21.62: and eow forði blyþelice eft underfehð eowre modor þæt is seo halige cyrce betwyh hire bearnum þe sindon godes bearn geswicendlice þæt is betwyh godes gecorenum 
45B.21.63: ðæt ge sculon swaþeah witan þæt swa swa se eadiga ambrosius cwæð þæt nan bisceop ne mæg unbyndan þa dædbetan buton heora behreowsung beo wyrðe to unbindenne 
45B.21.64: and forðon we secgað eow ðis þæt gyf ge nabbað git swylce behreowsunge gedon þe gode lycie þæt ge hig eowres agenes wylles fuldon 
45B.21.65: and gyf ge ne magon sume fæstan ge magon huru don ælmissan seo alyse eowre sawla of helle 
45B.21.66: ðæt ge sculon eac understandan þæt ge næfre na mare ne don on eowre dædbote buton swa mycel swa eow wæs beboden 
45B.21.67: ac æfter þære dædbote ge moton be eowrum agenum wyllan mare don swa swa didon þa halgan þe weredon hæran and forhæfdon hig fram flæsce and wine and fæston oð æfen for gewilnunge þæs ecean lifes 
45B.21.68: mine gebroðru efne nu is adam eft underfangen on þam heofenlican neorxnawange for ðære myclan and þære geswyncfullan behreowsunge þe he dide 
45B.21.69: and for ðære ylcan behreowsunge he geearnode to onfonne geferræddene mid godes halgum and þam geleaffullum þe mid cristes blode synd alysede 
45B.21.70: and ge gode þanc nu todæg beoð eft underfangene on cyrcan swylce into neorxnawange for eowre behreowsunge 
45B.21.71: and nu forðon þe ge on þyssum dæge hider samod comon to onfonne eft þære halgan cyrcan geferræddene and eowra synna forgyfennysse and 
45B.21.72: forði comon mid ealre gewylnunge þæt ge magon onfon swa mycele blysse of þissere easterlican freolstyde and þæt ge magon gemænsumian of drihtenes lichaman and blode 
45B.21.73: forþi ðonne ne sceal on eow belifan ænig heafodsyn 
45B.21.74: ac ge sculon biddan myd eadmodre bene god ælmyhtigne þæt he geunne eow þæt ge don moton swylce behreowsunge and swylce dædbote þe gode licye and eow fremie to þam ecan life 
45B.21.75: ðæs eow geunne se mildheorta drihten þe leofað and rixað on ealra worulda woruld amen 

