dominica u in quadragesima 

382.5.1: her segþ hu se æþela lareow wæs sprecende 
382.5.2: he cwæþ men þa leofestan ærest us gedafenaþ þæt we gehyron þa word haligra gewreota and syþan æfter þon ful medomne wæstm agifan and agildan 
382.5.3: hu nyt bið þæm men þeh he geornlice gehyre þa word þæs halgan godspelles gif he þa nel on his heortan habban and healdan 
382.5.4: gif þeh se wyrtruma þære halgan gesege ne of his heortan biþ alocen and onweg anumen hu mæg he gastlicne wæstm þonne habban and healdon 
382.5.5: gif he ne wile hine him to gode gelyfan and mid inneweardre heortan gemunan and geþencan hu dauid se sealmsceop ongan smeagan and þencan hwylce þæs godan mannes weorc and his dæda wæron and he forþon þus cwæþ 
382.5.6: se mon se þa soþfæstnesse mid his muþe sprecþ and hie on his heortan georne geþencþ and he hi fullice gelæsteþ and he afylleþ þa inwitfullan word of his tungan þæt beoþ þa men þa þe godes rices geleafan habbað and healdaþ 
382.5.7: forþon hi noldan heora nehstan beswican þurh þa facenfullan word 
382.5.8: maniges mannes wise bið þæt he wile symle to his nehstan sprecan þa word þe he wenþ þæt him leofoste syn to gehyrenne 
382.5.9: and þonne hwæþere þencþ hu he hine eþelicost beswican mæge þurh þa swetnesse þara worda 
382.5.10: deofles wise bið þæt he wile symle þone unwaran man beswican þurh þa swetnesse þara synna 
382.5.11: and eft he wile hit him mid grimnesse and mid yfele eall forgyldan 
382.5.12: manige men beoþ þe þa word þære halgan gesægene lustlice gehyraþ 
382.5.13: and þeah hrædlice hie forgytaþ þæt hie hwene ær ymbhygdigum earum and ingeþancum gehyrdon reccean and secggan 
382.5.14: forþon hie gastlicne wæstm ne beraþ ne mid him nabbað forþon þe þæt halige sæd on him gedwan and gewat þæt him ær of þæs lareowes muþe wæs bodad and sægd 
382.5.15: forþon seo gehyrnes and seo geornnes ne bið nyt on þæm ungelyfdum mannum and on þæm gymeleasum 
382.5.16: swa dauid se sealmsceop cweþende wæs 
382.5.17: manige men beoð þe beforan oþrum mannum hwæthugu god begangaþ and raþe hie hit anforlætaþ 
382.5.18: forþon þe crist sylfa cwæþ þæt he nelle gehyran þæs gimeleasan and þæs forgytenan mannes gebedrædene 
382.5.19: ne þæt to nahte nyt ne biþ þæt man godne mete ete oþþe þæt betste win on gebeorscipe drince gif þæt gelimpeþ þæt he hit eft spiwende anforlæteþ þæt he ær to blisse nam and to lichoman nyttnesse 
382.5.20: swa we þonne þa gastlican lare unwærlice ne sceolan anforlætan þe ure saul big leofaþ and feded bið 
382.5.21: swa se lichoma buton mete and drence leofian ne mæg swa þonne seo saul gif heo ne bið mid godes worde feded gastlice hungre and þurste heo bið cwelmed 
382.5.22: forþon myccle swiðor we sceolan þencan be þæm gastlicum þingum þonne be þæm lichomlicum 
382.5.23: se lichoma of þisse worlde þingum gewiteþ 
382.5.24: swa þonne seo saul mid gastlicum þingum on ecnesse leofaþ seo eft onfehþ hire lichoman on þæm ytmestan dæge and mid þæm sceal beon riht agyldende for ealles þæs lichoman dædum 
382.5.25: manige men beoð heardre heortan þe þa godcundan lare gehyraþ and him mon þa oft bodaþ and sægþ and hi hi þonne agimeleasiað 
382.5.26: þa þonne eft nænige lade gedon ne magon on þon bifigendan domesdæge ah sceolon þonne mid deoflum in ece wite gefeallan 
382.5.27: forþon began we ure mod from þære lufan þisse worlde synlustum and gitsungum 
382.5.28: þe læs us þisse worlde lufu aþeode from þære lufe þæs ecan lifes and þæs ecan leohtes þe god mid his halgum on heofenum on wunaþ and mid eallum þæm saulum þe her on worlde mid rihte to gode gecyrraþ and heora synna mid hluttre mode geondettaþ and wið gode gebetaþ 

382.5.29: hwæt we witon þæt ælc wlite and ælc fægernes to ende efsteþ and onetteþ þisse weorlde lifes 
382.5.30: forþon se lichoma ealdaþ and his fægernes gewiteþ and on dust bið eft gecyrred 
382.5.31: swa þonne se wlite and seo fægernes þære saule þe on ecnesse wunaþ on heofena rices gefean and þær mid criste blisseþ and scineþ 
382.5.32: forþon men þa leofestan ic eow bidde and halsige þæt anra manna gehwylc sceawige hine sylfne on his heortan swigende mode hwylc se deadlica lichama biþ þonne seo saul of bið and seo fægernes þe he her on worlde lufade swylc þes blowenda wudu and þas blowendan wyrta 

382.5.33: we witon þæt crist sylfa cwæþ þurh his sylfes muþ 
382.5.34: þonne ge geseoþ growende and blowende ealle eorþan wæstmas and þa swetan stencas gestincað þara wuduwyrta þa sona eft adrugiaþ and forþ gewitaþ for þæs sumores hæton 
382.5.35: swa þonne gelice bið þære menniscan gecynde þæs lichoman þonne se geogoþhad ærest bloweþ and fægerest bið 
382.5.36: he þonne raþe se wlite eft gewiteþ and to ylde gecyrreþ and he þonne siþþon mid sare geswenced bið mid mislicum ecum and tyddernessum 
382.5.37: and eal se lichoma geunlustaþ þa geogoðlustas to fremmenne þa þe he ær hatheortlice lufode and him swete wæron to aræfnenne 
382.5.38: hie him þonne eft swiþe bitere þencaþ æfter þon þe se deað him tocymeþ godes dom to abeodenne 
382.5.39: se lichoma þonne on þone heardestan stenc and on þone fulostan bið gecyrred 
382.5.40: and his eagan þonne beoþ betynde 
382.5.41: and his muþ and his næsþyrlo beoþ belocene 
382.5.42: and he þonne se deada byð uneaþe ælcon men on neaweste to hæbbenne 
382.5.43: hwær bið la þonne se idla lust and seo swetnes þæs hæmedþinges þe he ær hatheortlice lufode 
382.5.44: hwær beoþ þonne þa symbelnessa and þa idelnessa and þa ungemetlican hleahtras and se leasa gylp and ealle þa idlan word þe he ær unrihtlice ut forlet 
382.5.45: ealle þa gewitaþ swa swa wolcn and swa swa wæteres stream and ofer þæt nahwær eft ne æteowaþ 

382.5.46: þyllic bið se ende þæs lichoman fægernesse þe nu dysige men and unwise swiþe lufiaþ 
382.5.47: forþon hine besceawiaþ no hu late hi on þysne middangeard acennede wurdon and hu raþe hi him eft of gewitan sceolan 
382.5.48: and on hwylcum sare hi acennede fram medder wærun and on hwylcum geswince hie eft lifiaþ 
382.5.49: and hu þes middangeard daga gehwylce fealleþ and to ende efsteþ 
382.5.50: hwæt is þæt lif elles þysses middangeardes buton lytelu ylding þæs deaþes 
382.5.51: eal swylce seo lange mettrumnes biþ þæs seocan mannes þonne hine god forlætan nele eþelice lifian ne he þeah swyltan ne mote 
382.5.52: and swaþeahhwæþere oþ þone deaþ he hine tintregaþ swylc is þæt lif þysses middangeardes 
382.5.53: swyþe soþlice we magon geþencan þæt hit biþ deaþes ylding swiþor þonne lifes 

382.5.54: hwylc man is þæt mæge ariman ealle þa sar and þa brocu þe se man to gesceapen is 
382.5.55: on synne he bið geeacnod and on his modor sare he bið acenned 
382.5.56: on hungre and on þurste and on cyle he bið afeded 
382.5.57: on gewinne and on swate he leofaþ 
382.5.58: on wope and on unrotnesse and on sare his lichoma sceal her wunian 
382.5.59: and þonne se synnfulla on þæm hellefyre cwicsusle his lif geendaþ 

382.5.60: wa biþ þonne þæm mannum þe ne ongytaþ þisse worlde yrmþa þe hie to gesceapene beoþ 
382.5.61: and hie nellaþ gemunan þone dæg heora forþfore ne þone bifgendan domesdæg 
382.5.62: ne hie ne gelyfaþ on þæt ece wuldor þæs heofenlican rices 
382.5.63: ne hie ne ongytaþ þæt hi on fruman to godes hiwunga gesceapene wæron and eac to þon ecan life næs na to þon ecan deaþe 
382.5.64: and hie ne besceawiaþ þætte a seo duru þæs heofonlican rices biþ ontyned þæm rihtgelyfendum monnum and þæm rihtdondum 
382.5.65: and eac swa heo biþ belocen þæm synnfullum mannum and þæm unrihtwyrcendum 
382.5.66: and hie nane besceawiaþ þæt seo gifre helle bið a open deoflum and þæm mannum þe nu be his larum lifiaþ 
382.5.67: þæt beoð myrþran and manswaran and þa þe wohhæmed nu begangaþ mid oþerra ceorla wifum and mid þæm mannum þe beoþ criste to brydum gehalgode seoþþan hi mon mid þæm halgan wrigelse bewrihþ 
382.5.68: sægd is þæt se ilca wiþerwearda þe him ær þa synna lærde þæt se hi mote eft mid mycclum witum witnian buton hie hit ær gebeton willon 
382.5.69: þonne cwæþ se æþela lareow þæt hi mihton mid fæstenum and mid gebedum and mid teara gytum ealne deofles willan oforswiþan 

382.5.70: on helle beoþ þeofas and flyteras and gitseras þe on mannum heora æhta on woh nimaþ and þa oformodan men 
382.5.71: and þa scinlæcan þa þe galdorcræftas and gedwolan begangaþ and mid þæm unwære men beswicaþ and adwellaþ and hi aweniaþ from godes gemynde mid heora scinlacum and gedwolcræftum 
382.5.72: þær beoþ eac yfele gerefan þa þe nu on woh demaþ and rihte domas soþfæstra manna onwendaþ þa þe ær rihtlice gesette wæron 
382.5.73: be þæm demum crist sylf wæs sprecende 
382.5.74: he cwæþ deme ge nu swa swa ge willon þæt eow sy eft gedemed on þon ytmestan dæge þisse worlde 

382.5.75: cuþlice se yfela dema onfehþ medmycclum feo and onwendeþ þone rihtan dom for þæs feos lufon 
382.5.76: sægd is þonne þæt he onfo þære ecan genyþerunga mid deoflum 
382.5.77: forþon þe he ær on þissum middangearde his willan worhte and þonne sceal on ecum witum wunan a buton ende 
382.5.78: þær he hæfþ weallendene leg and hwilum cyle þone grimmestan eal sar and sace hungor and þurst wop and hream and weana ma þonne æniges mannes gemet sy þæt hie ariman mæge 
382.5.79: ne þearf he þær næfre leohtes wenan ne þæs freondes þe hine æfre of þæs grimman deofles gewealdum alesan mæge for þæm gewinne þe he ær wiþ god wan and godes boca lare gelyfan nolde 

382.5.80: forþon men þa leofestan us is mycel þearf to witenne þæt iudas nu is cwylmed mid deoflum on þæm ecum witum forþon þe he crist bebohte for feos lufon 
382.5.81: swa þonne nu mid him byrnan sceolan þa þe heora sylfra saula forhycggaþ for feos lufan and unrihtgestreon lufiaþ 
382.5.82: hi habbaþ demena naman and sceaþena dæda 
382.5.83: forþon hi beoþ betuh him sylfum slitende wulfas þonne hie for feos lufan earmne fordemaþ buton scylde 
382.5.84: him wæs mid rihte beboden þæt hi sceoldan symle þæm unrihtdondum mid grimnesse steran þeofum and manswarum and unrihthæmendum and þæm mannum þe gedwolcræftas begangaþ and þæs geswican nellaþ 
382.5.85: þam mannum sceolan þa deman grimlice styran 

382.5.86: nis þæt no be eallum demum gelice to secggenne forþon þe sume myccle swiþor rihtaþ godes folc þonne hie reafian earme and unscyldige 
382.5.87: and hie demaþ heora domas mid godes ege and mid his haligra swiþor myccle þonne for feos lufan 
382.5.88: and hie gescyldaþ þa unscyldigan and þa scyldigan þearlwislice demaþ 
382.5.89: þa deman beoþ swiðor to herigenne þonne to leanne 
382.5.90: forþon hi willaþ styran þæm ungelyfedum mannum þa þe nu unwærlice and gemeleaslice gode hyraþ 

382.5.91: þa deman beoþ on godes fultome æghwær ge þæt hie him selfum heora synna bebeorgaþ ge eac oþre syngiende rihtaþ 
382.5.92: forþon on domesdæg hi beoþ from gode þysne cwide geherende þe he cwiþ 
382.5.93: þu goda þeow and þu getreowfulla ga þu nu on þone ecan gefean þæs heofonlican þrymmes þe þu ær on worlde mid geleafan to me and to minum halgum mid rihtum andgite geearnodest 
382.5.94: þonne sceal ure anra gehwylc beran his dæda beforan cristes heahsettle and ealra his haligra and þonne we sceolan riht agyldan for ealles ures lifes dædum þe we æfre ær geworhtan on þisse worlde 
382.5.95: forþon us syndon nu to bebeorhgenne þa myccllan synna þæt we þe eþelicor þa medmycclan gebetan magon 
382.5.96: manige men wenaþ þæt morþor sy seo mæste synne 

382.5.97: ac us is to witenne þæt þreora cynna syndon morþras þæt is þonne þæt ærest þæt man to oþrum læþþe hæbbe and hine hatige and tæle behindan him sylfum 
382.5.98: forþon seo synn biþ swiþe mycel þæt man oþerne hatige and tæle 
382.5.99: sægd is þæt hit sy wyrtruma ealra oþerra synna 
382.5.100: swiþe seldon ænig man wile beon andetta þæt he æfestig sy oþþe tælend 
382.5.101: se mon se þe oþerne acwelþ and instæpes hine sylfne ongyteþ þæt he mycel man and myccle synne gedon hæbbe 
382.5.102: monige men þonne oft to dædbote and to andetnesse gecyrraþ and him forgifenesse æt urum drihtne abiddaþ 
382.5.103: forþon nis nan tweo þæt he forgifnesse syllan nelle þam þe hie geearnian willaþ 

382.5.104: witodlice þa æfstigan men and þa tælendan þeh hi syn þæs morþres scyldige hi hit him to nanre synne ne gelyfaþ 
382.5.105: þa æfstigan þeah hi syn deaþes scyldige hie heora scylda ne ongytaþ forþon þe hie næfre forgifenesse æt gode ne biddaþ 
382.5.106: þeo deaþberende uncyst us is eallum to onscunienne þe læs hi us besencean on hellegrund 

382.5.107: cuþlice þæt wuldor þysses middangeardes is sceort and gewitende 
382.5.108: drihtnes wuldor þonne and his rice þurhwunaþ on ecnesse 
382.5.109: þær is þæt ece leoht buton þeostrum 
382.5.110: þær is geogoþ buton ylde 
382.5.111: þær is þæt æþele lif buton geendunge 
382.5.112: þær is gefea buton unrotnesse 
382.5.113: ne biþ þær hungor ne þurst ne wind ne gewenn ne wætres sweg 
382.5.114: ne þær ne bið leofra gedal ne laþra gesamnung 
382.5.115: ac þær biþ seo ece ræste and haligra symbelnes þær þurhwunaþ 
382.5.116: þær is þæt unasecggenlice rice þe god syleþ eallum ðæm þe hine lufian willaþ 
382.5.117: lufian we hine þonne mid eallre ure heortan megolnesse 
382.5.118: þonne lufaþ he us on heofenum mid eallum his halgum 
382.5.119: a to widan feore sy urum drihtne lof and wuldor and weorþmynd a buton ende on ecnesse amen 

