190A.b.1: adam se æresta man wæs gesceapen on neorxnawange 
190A.b.2: and for his sylfes synnum þanan adræfed on þas wræcworuld 
190A.b.3: and on eall þa earfeþa þe we for his synnum and ure sylfra siþþan drugon 
190A.b.4: and he þa syþðan þa gefean þæs heofonlican eþles þe he ær sceawode geseon ne mehte 
190A.b.5: ða ða he on neorxnawonge wæs he wæs mid heortan clænnesse and mid heofonlicre gesihðe eadigra engla gefera and godes word gehierde 
190A.b.6: ac eft þa he hider adræfed wæs fram þam modes leohte þe he mid gefylled wæs ær he wearð micles syþþan lange benumen 
190A.b.7: we þa syþþan of þæs ylcan monnes flæsce on þas wræclican woruld acende wurdan 
190A.b.8: and we þa geahsodon beon þæne hefenlican eþel 
190A.b.9: and we geahsodon his geceasterwaran beon godes englas 
190A.b.10: and we geahsodan þæra engla geferan beon þa gastas soðfæstra and fullfremedra manna 
190A.b.11: ac flæsclice menn forþon þe hy þa ungesynelican þing ne magan angietan hie þonne tweogiað hwæþer hit soð sy þe ne sy þæt hy mid lichamlicum eagum ne geseoð 
190A.b.12: ac adam se æresta monn ne þorfte he na tweogan þeah þe he ut adrifen wære of neorxnawonges gefean 
190A.b.13: and þeah he hit ne gesawe þa he gemunde swaþeh þæt ilce þæt he ær geseah and þæt he ær forlett 
190A.b.14: ac þa syþþan þa þe he gestrynde þa hit na ne gemundan 
190A.b.15: ac þeh hy gelyfdan be his segene þe hit ær geseah untweogendlicor þonne þa heora segene eft gelyfdan þe æfter heom acende wæron 
190A.b.16: and syþþan æghwylc fæder þeh sæde his suna 
190A.b.17: and þone æftran aa tweode ma þonne þæne ærran 
190A.b.18: forþon hiora nænig þæron wæs ægþer ge mid saule ge mid lichaman swa swa adam wæs 

190A.b.19: ac we synt þam gelicost gesceapene on þysse worulde þe sum cyning hate sum forworht wif don on carcern 
190A.b.20: and þæt sy bearneacan and heo þonne cenne cniht 
190A.b.21: and se þonne sy þær afeded oð he sy twentig wintre oððe gyt yldra 
190A.b.22: hwæt he þonne noht oþres ne wat butan þæt he þærinne geseah 
190A.b.23: ðeah þe his modor him secge ðæt heo gesauwe sunnon and monan and steorran and streamas 
190A.b.24: muntas and feldas fleotende fixas 
190A.b.25: and fleogende fugulas and yrnende hors 
190A.b.26: wyrmas and wilddeor and eall þæt we geseoð 
190A.b.27: ic wat þæt hine wile tweogan hwæðer heo him soð secge 
190A.b.28: and gif se cniht oþerne þærinne gestryneð 
190A.b.29: and þam segð þæt he sylf ne gesauwe ac his modor him sæde þæt heo hit eal sylf gesauwe 
190A.b.30: he þonne gyt swyþor tweoð þonne se ærra 

190A.b.31: hu ne mæg se cyning þonne þæne tweon eaþe gebetan onlucan þæs carcernes duru 
190A.b.32: þonne magon hy þæt ealle geseon þæt him ær gesæd wæs 
190A.b.33: ðæt is þonne þam gelicost þe we nu on carcerne betynede syn on þysse worulde 
190A.b.34: and eft þonne se gast wyrð ut of þam lichaman alæd þe he nu mid befangen is þonne bið us gesawen þæt us ær gesæd wæs 
190A.b.35: þeah ðe we hit nu geortrywan forþy þe we hit geseon ne magan 
190A.b.36: ac ealles to lytel andgyt bið þeh on þæs mannes heortan þe nele soþes gelyfan 
190A.b.37: þeh he sylf his agenum eagum eal ne gesawe þæt soþes is geworden 

190A.b.38: la hwæt bið betweonan mannes and nytenes andgyte gif he nat ne witan nele butan þæt he on starað 
190A.b.39: ac se bið wita se þe soþes gelyfð 
190A.b.40: and se þe fela wat þæs ðe ær wæs and æfter geweorðan sceal 
190A.b.41: and swutule eac mæg gecnawan be mistlican tacnan se þe wile soð witan 
190A.b.42: þæt þa habbað god lean æfter heora liffæce þa ðe wisdomes gymað þa hwile þe hy libbað 
190A.b.43: and þa ðe gode hyrað and godes lage healdað and soþes gelyfað and georne þæt smeageað 
190A.b.44: and sylfe we gesawon þæs swutele bysene 
190A.b.45: we gesawan foroft æt sumra þæra byrgenan þe gode wel gecwemdan mænege menn gefectan lichamlice hæle 
190A.b.46: and þær wurdan hale þe ær wæran limmlaman þæs þe we sylfe wistan ful georne 
190A.b.47: blinde gefettan þæt hy locedan brade 
190A.b.48: and halte wurdan hale 
190A.b.49: and mistlice gebrocade hæle geforan þurh godes mihta æt halgra manna banan 
190A.b.50: be þam man mæg gecnawan and be ma þinga þæt þær syndan mihta mærþa and myrhþa 
190A.b.51: þær ða motan wunian æfter heora liffæce þe godes willan wyrcað and wisdomes gymað þa hwile þe hy libbað 
190A.b.52: ac þa beoð adwealde and þurh deofol beswicene þe þæs ne gelyfað 
190A.b.53: ac wenað þæt se man scyle deadlice swyltan efne swa nyten 
190A.b.54: and syþþan ne þolian ne yrmðe ne myrhðe ne ænig lean habban þæs ðe he worhte on lifes fæce þa hwile þe he mehte 
190A.b.55: ac soþ is þæt ic secge 
190A.b.56: of eorþan gewurdan ærest geworhte þa ðe we sylfe ealle of coman 
190A.b.57: and to eorþan we scylan ealle geweorþan 
190A.b.58: and syþþan habban swa ece wite aa butan ende swa ece blisse swa hwæþer we on life æror geearnedon 
190A.b.59: god ure helpe amen 

