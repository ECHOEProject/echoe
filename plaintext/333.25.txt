de cogitatione 

333.25.1: se swicola deofol þe syrwð ymbe mancynn asent yfele geþohtas and þwyrlice ongean god on þæs mannes heortan þæt he mage hine gebringan on orwenesse þæt he ortruwian sceole be godes mildheortnesse for þam manfullum geþohtum 
333.25.2: ac wite nu gehwa þæt þa yfelan geþohtas ne magon us derian gif hi us ne liciað and gif we hi ascuniað and to urum drihtne clypiað 
333.25.3: and se man þe god deþ mid godum ingehyde þæt he oþrum men fremige on feo oððe on læne and seo læn becume to sumon laþe þam men he bið swaþeah orsorh þe hit him ær alænde and he hæfð his mede his modes goodnesse þeah þe hit þurh ungelimp þam oðrum derode 
333.25.4: eft se þe yfel deþ mid yfelum geþance þeah þe seo yfele deþ oþrum men fremige se yfela hæfð swaþeah þurh his yfelan willan þa ecan geniþerunge for his arleasnesse swa swa þa iudeiscan þe urne drihten acwealdon us to alysednesse and him to forwyrde for heora syrwunge embe þone soþan hælend 
333.25.5: eall swa þa ehteras æfter cristes þrowunge þe þa martiras ofslogan on mistlicum witum fremodon þam halgum and hi gebrohton to heofenum and hi sylfe fordydon on þere deopan helle 
333.25.6: swa eac ure ælc æt þam ælmihtigan gode underfehð þa mede be his modes fadunge swa yfel swa god swa hweþer swa he lufode forþam þe crist agylt ælcum be his dædæ 

