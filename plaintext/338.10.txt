338.10.1: ne beo nan man oðres mannes ælmessan to geornful butan he wite þæt he mæge ægðer gebetan ge his agene synne ge eac oðres mannes 
338.10.2: ælc man hæfð on his agenre byrdenne genoh 
338.10.3: þonne geþence ælc man him sylf hu swyðe man pinsað þa sawle on domesdæg þonne man set ða synne and ða sawle on þa wage and hi man wehð swa man deþ gold wið penegas 
338.10.4: and gyf ða penegas teoð swyðor þonne þæt gold þonne miswyrð þam men hraðe 
338.10.5: swa bið þære synne and ðære sawle 
338.10.6: gyf seo syn tihð swyðor þonne seo sawul þonne farað hi buta on forwyrd 
338.10.7: and þa synna þonne yrnað æfter þære earman sawle and hire þus to cweþað 
338.10.8: hwi noldest ðu earme betan ure synna þa þa þu hig onfenge þurh ure ælmessan 
338.10.9: hwi noldest þu forwyrhte biddan þe arfulle ðingaras wið þone ælmihtigan ðrym þære halgan þrynnesse and æt ðære soðan annesse 
338.10.10: hwi noldest ðu ungesælige andettan þinum drihtne and biddan þone halgan michahel þæt he wære ðin fultumiend and ealle his halgan 
338.10.11: and þonne gyt gretað grimmum stefnum 
338.10.12: hwæt sceoldan þe þeot eorðan fylnes ure ælmessan 
338.10.13: þu us gehete godcunde gebedo and clæne fæsten and gastlice wæccean and þu us hit aluge 
338.10.14: and ðu nystest þe sylfum ane tid dæges witod lif æfter urum deaðe 
338.10.15: and ðu ne mihtest him wiðstanden mid þinum golde ne mid þinum seolfre ne þeah ðu ahtest ealne þysne middaneard to æhte þæt þu na sceoldest wyrmum to mete and to gebeddan weorðan and wreon ðe mid þære cealdan eorðan þær ðu sceoldest to fule and to fracode weorðan and to ladlicere ansyne eallum þinum freondum 
338.10.16: and we gelyfdon on þe swa on urne drihten and ðu hæfst us ealle beswicen and belæwed 
338.10.17: we wendon þæt ðu wære godfyrht and hæfdest gastlice gebæru beforan us ac þu hæfdest deofles geþanc æt þinre heortan and ðu wære an licetere and ðe þuhte æfre to lytel ure ælmesse 
338.10.18: ac heo ðe sceall beon nu swyðe grimme forgolden þæt ðu wære swa unþancfull þinum drihtne 
338.10.19: ne þu ne gelyfdest on þa godcundan lare þe þe laþedon dæghwamlice to þam uplican rice 
338.10.20: ac þu wære swa gifre swa hund and ðu næfre nære full þe ma þe hell 
338.10.21: sceamige þe nu þinra unþeawa betweox deaþe and deoflum 
338.10.22: and ðu wære ðær morð and myrðra ac þu ne miht her swa beon 
338.10.23: ac ðu his scealt nu her wite habban on þære grimman helle mid deoflum and mid dracum and mid wælslitendum wyrmum and mid þam grimmestan suselcwale a on ecnysse 
338.10.24: geþence gehwa him sylf hu scort and hu earmlic þis læne lif is 
338.10.25: ne yldan we na fram dæge to dæge þæt we to gode ne gecyrran 
338.10.26: forðon þe we us nyton hwæðer we moton dæges gebidon 
338.10.27: ne us ne þearf na eft tweonian þæt we oðrum ne sceolan gebyrian butan tweon oððe heofonwarena cyninge oððe hellewites deofle swa hwæðer swa we her geearniað 
338.10.28: hit is earmlic and sorhlic eallum cristenum mannum to gehyrenne and to geseonne eall þæt man us foresegð ymbe cristes hidercyme and his ðrowunge and ymbe hellewites brogan 
338.10.29: þæt se man bið swa blind and swa deaf and he bið swa heard swa stan 
338.10.30: and he ne mæg ongytan ða godcundan lare þe hine lærð and laþað to urum drihtne fram deofles anwealde and his yrmþum 
338.10.31: æghwylcum men is to onscunianne ælc oferfyll on ælcum timan forðon þe heo is drihtne swiðe lað 
338.10.32: oferfyll bið þære sawle feond and ðæs lichaman unhæl 
338.10.33: se ðe his to fela nimð he bið wodum men gelic 
338.10.34: and hit byð mægbana and morðslaga 
338.10.35: and hit ne murneð for nanum men 
338.10.36: ne for fæder ne for meder ne for broðor ne for swustor ne for nanum gesibbum men 
338.10.37: ealle unsibba hit wyrcð and hit alucð þæs mannes mod þurh deofles costnunge 
338.10.38: ðonne secgað us ure godcundan lareowas þæt hy nyton þa tid hwænne we of þisum earman life gewitan sculon þe ma þonne se þeof wat þe þone læt and lærð hwonne seo tid cymð þe he hig begen on forwyrd forlæt 
338.10.39: swa bið þam godcundum mannum þe us laðiað to heofona rices wuldre 
338.10.40: þæt hy nyton þa tid þe se ælmihtiga god us wylle habban and to his rice gelaðian 
338.10.41: þær we moton beon gyf we hit willað geearnian her 
338.10.42: god us gefylste þæt we moton ealle swa don amen 

