be cristendome 

164.2.1: leofan men eallum cristenum mannum is micel þearf þæt hy heora cristendomes gescad witan and þæt hy heora cristendom rihtlice healdan 
164.2.2: be cristes agenum naman syn cristene genamode forþam crist is cristenra heafod 
164.2.3: and ealle cristene men sindan to cristes limum getealde gif hy heora cristendom gehealdað mid rihte 
164.2.4: andlytel fremað þeah cristen nama butan cristenum dædum 
164.2.5: ac se bið rihtlice cristen þe cristes larum and his lagum folgað 
164.2.6: ealswa se apostol cwæð 
164.2.7: qui se dicit in christum credere debet ambulare sicut et ipse ambulauit 
164.2.8: se þe secge þæt he on crist gelyfe fare se þæs rihtweges þe crist sylf ferde 
164.2.9: and þeah hwa cweþe þæt he on crist rihtlice gelyfe and nelle his larum ne his lagum fylgean he lyhð him sylfum 
164.2.10: and crist sylf eac on his godspelle swutollice þus cwæð 
164.2.11: si diligitis me mandata mea seruate 
164.2.12: gif ge me lufian he cwæð fylgeað minum larum 
164.2.13: forþam se me ne lufað na þe nele minum larum rihtlice fylgean 
164.2.14: nu age we þearfe þe cristene syndan þæt we georne his larum and his lagum fylgean 

164.2.15: leofan men 
164.2.16: hit gewearð on geardagum þæt god sylf spæc hludre stefne of sinai munte to moyse þam heretogan and to israhela folce 
164.2.17: and þus cwæð be him sylfum and be his agenum lagum 
164.2.18: ego sum dominus deus tuus et reliqua 
164.2.19: ic eom þin drihten he cwæþ þe gelædde þe ut of egiptum 
164.2.20: ne weorða þu fremde godas 
164.2.21: ne þu þines drihtnes naman ne namie on idel 
164.2.22: wite þæt þu þæne restedæg freolsie georne 
164.2.23: weorþa geornlice fæder and modor 
164.2.24: ne beo ðu ænig manslaga 
164.2.25: ne afyl þe mid forligere 
164.2.26: ne sceaþa ðu 
164.2.27: ne leoh þu 
164.2.28: ne gyrn ðu oðres mannes wifes ne æniges þinges þe oðer man age ne gyrn þu on unriht 
164.2.29: ðas tyn beboda god sylf gedihte and awrat and moyse befæste 
164.2.30: and crist on his godspelle eft hy geswutelode 
164.2.31: and he georne eac lærde þæt manna gehwilc oðrum beode þæt þæt he wille þæt man him beode 
164.2.32: ðæt is rihtlic lagu and se bið gesælig se þe hy gehealdeð 
164.2.33: þas beboda and fæla hertoeacan we sculon healdan 
164.2.34: be þam þe us cristes bec gelomlice lærað 
164.2.35: gif we gode willaþ rihtlice hyran swa swa us þearf is and eal þæt gelæstan þæt þæt we behetan þa we fulluht underfengan oððon þa þe æt fontbæþe ure forespecan wæran 

164.2.36: eala leofan men us is swyþe micel þearf þæt we ofer ealle oðre þing god huru lufian 
164.2.37: and his larum and lagum geornlice fylgian 
164.2.38: and his halgan cyrcan singallice weorðian 
164.2.39: ealle we habbað ænne hefenlicne fæder and ane gastlice modor 
164.2.40: seo is ecclesia genamod 
164.2.41: þæt is godes cyrce 
164.2.42: and þa we sculon æfre lufian and weorþian 
164.2.43: and næfre hyre derian wordes ne weorces 
164.2.44: ac griþian hy simle and healdan unwemme and a butan glemme 
164.2.45: la hwæt fremað cyrichatan cristendom on unnyt 
164.2.46: forðam ælc þæra bið godes feond þe bið godes cyrcena feond and þe godes cyrcena riht wanað oþþe wyrdeþ 
164.2.47: and egeslice spæc gregorius be þam þa þa he þus cwæþ 
164.2.48: si quis eclesiam dei denudauerit uel sanctimonia uiolauerit anathema sit 
164.2.49: ad quod respondentes omnes dixerunt amen 
164.2.50: se þe godes cyrcan he cwæþ rype oððe reafie oþþe halignessa grið scyrde oððe wyrde a he forweorðe 
164.2.51: and romana witan him andwerdan sona and anmodlice cwædan amen ealle 
164.2.52: þæt bið on englisc swa hit geweorðe 

164.2.53: eala rihte gedafenað cristenum mannum þæt hy crist sylfne geefenlæcan georne þæs þe hy don magan 
164.2.54: and cristes cyrcan weorðian and werian 
164.2.55: and swa don eac georne swa se halga gast lærð þæt we don sculon 
164.2.56: þæt is þæt gehwa georne unriht forlæte and inwerdre heortan hwyrfe to rihte for gode and for worlde 
164.2.57: la hu mæg man eaðost gehwyrfan fram yfele and fram unrihte butan þæt man deofol georne forbuge 
164.2.58: and his undæda ealle oforhogie and wið his unlara geornlice scylde 
164.2.59: and wið þa deoflican eahta leahtras dæges and nihtes warnie symle 
164.2.60: ðæt is gitsung and gifernes galnes and weamodnys unrotnys and asolcennys gylpgeornnys and ofermodignys 
164.2.61: of þysan eahta deofles cræftan ealle unþeawas up aspringað 
164.2.62: and syþþan tobrædað ealles to wide 
164.2.63: ðonne syndan eahta healice mægenu þurh godes mihte mannum gescyfte 
164.2.64: ðæt is rumheortnys and syfernys clænnes and modþwærnes glædnes and anrædnys sibgeornnys and eadmodnys 
164.2.65: mid þysan mægenan we us sculon werian and þurh godes fultum deofol oferwinnan and his unþeawan fæste wiðstandan 

164.2.66: leofan men ure drihten spæc to moyse hwilum and be þære gitsunge þus cwæþ 
164.2.67: non concupiscas ullam rem proximi tui 
164.2.68: ne gyrn þu on unriht he cwæð æniges þinges þe oþer man age 
164.2.69: and se apostol cwæð 
164.2.70: radix omnium malorum est cupiditas 
164.2.71: gitsung is wirtruma he cwæð æghwylces yfeles 

164.2.72: leofan men doð swa ic lære 
164.2.73: scyldað wið þa gitsunge æfre swyþe georne 
164.2.74: and warniað eac symle wið gifernesse georne 
164.2.75: ðurh gifernesse adam forlet ærest paradisum 
164.2.76: and eac ic lære georne manna gehwilcne þæt ænig ne afyle mid fulan forligere æfre hine sylfne 
164.2.77: ne ænig ne healde yrre on his heortan ealles to lange 
164.2.78: ne ænig þurh worldhoge forsorgie to swyþe ac hihte on his drihten 
164.2.79: ne æfre ænig man idelnesse lufie ealles to gelome 
164.2.80: ne æfre ænig man unnyt lof and idel gilp lufie to swyþe 
164.2.81: ne æfre ænig man ofermetta lufie ac æfre hy ascunie 
164.2.82: and scylde man eac wið mansliht æfre swyþe georne 
164.2.83: and scylde man wið galnesse and wið æwbryce georne 
164.2.84: and wið ælc woh gestreon beorge man georne ac stryne mid rihte 
164.2.85: unrihte gemeta and woge gewihta aweorpe man georne 
164.2.86: and æfre ænig man oðrum ne swicie ealles to swyþe 
164.2.87: ne ænig man oðerne to nearwe ne hæfte ne on unriht ne geþeowie 
164.2.88: ne ænig man þurh reaflac oþerne ne rype 
164.2.89: ne ænig man oðerne on unriht ne fordeme 
164.2.90: ne ænig man oþerne ne tyre ne ne tyne ealles to swyðe 
164.2.91: ne ænig man hine sylfne mid mane ne forswerie 
164.2.92: ne on leasre gewitnesse ænig man ne stande 
164.2.93: ne ænig man ne gewunie þæt he huxlice onhisce 
164.2.94: ne þurh hyruwnesse god ne gegremie 
164.2.95: ne ænig man to hlagol sy ne færinga to fægen ne eft ne beo to ormod 
164.2.96: ne ænig man oðerne bæftan ne tæle ne hyrwe to swyþe 
164.2.97: ne ænig man andan ne healde on his heortan ealles to fæste 
164.2.98: ne ænig man oðerne ne hatige to swyþe 
164.2.99: ne ænig man ne gewunige þæt he mid yfelum wordum to wyrgende weorðe 
164.2.100: ne ænig man sy to sacfull ne ealles to geflitgeorn 
164.2.101: ne ænig man ne lufige druncen to swyðe ne fule oferfylle 
164.2.102: ne ænig man myrtenes æfre abite ne blodes ne abyrige 
164.2.103: ne ænig man wiccecræft æfre begange 
164.2.104: ne ænig man idola weorðie æfre 
164.2.105: ne ænig man gemanan wið amansode hæbbe 
164.2.106: sunnandæges weorðunge fyrðrige man gyre 
164.2.107: ælc man his teoðunga gelæste mid rihte 
164.2.108: freolsa and fæstena healde man georne 
164.2.109: þæt man gode behate ne aleoge man æfre 
164.2.110: ne ænig man mid unandettan heafodlehtrum husles ne abyrge ac andette and bete ær he husl þicge 
164.2.111: eac ic lære georne manna gehwilcne þæt he his synna andette gelome 
164.2.112: and mid dædbote clænsie hine sylfne and bletsunge æt biscope and mildsunge gyrne 
164.2.113: forðam understande se þe wille eall hit mæg to þearfe 
164.2.115: multum enim utile ac necessarium est ut peccatorum reatus episcopali supplicatione soluatur 
164.2.116: mediator enim dei et hominum iesus christus prepositis æcclesiæ potestatem tradidit ligandi uidelicet atque soluendi 
164.2.117: conuertimini igitur ad dominum in toto corde uestro et ne differatis de die in diem 
164.2.118: in euangelio enim scriptum est 
164.2.119: penitentiam agite adpropinquabit uobis regnum cælorum 
164.2.120: doð dædbote eowra synna and eow sona wyrð hefenrices duru geara untyned 
164.2.121: gif ge sylfe þæs geearnian willað 

164.2.122: leofan men on eornost ic lære cyrrað fram yfele and doð to gode a swa leng swa mare 
164.2.123: gymað georne godes lage and healdað hy fæste and gelome on gearfæce gearwiað eow to husle 
164.2.124: eala leofan men ne latiað na ne latiað ac ofestlice efstað and to gode wendað 
164.2.125: and se þe wære gitsiende oþera manna þinga and æhta weorðe of his agenum rihte begytenan ælmesgyfa georne 
164.2.126: and se ðe gifre wære weorðe he syfre 
164.2.127: and se þe wære galsere on fulan forligere weorðe he clænsere his agenre saule 
164.2.128: se þe wære weamod wyrðe se geþyldmod 
164.2.129: se þe wære hohmod weorðe se glædmod 
164.2.130: se þe wære idelgeorn weorðe se notgeorn 
164.2.131: se þe wære lofgeorn for idelan weorðscipe weorðe se carful hu he swyþast mæge gecweman his drihtne 
164.2.132: se þe wære oformod weorðe se eadmod 
164.2.133: se þe wære scaðiende weorðe se tiligende on rihtlicre tilðe 
164.2.134: se þe wære slapol weorþe se ful wacor 
164.2.135: and se þe wære full slaw weorðe se unslaw to cyrcan gelome for agenre þearfe 
164.2.136: se þe wære leassagol weorðe se soðsagol 
164.2.137: se þe wære bæcslitol weorðe se wærsagol 
164.2.138: se þe wære stuntwyrde weorðe se wiswyrde 
164.2.139: and se þe on unriht abysgode hine sylfne se on halgum gebedum abysgie hine sylfne 
164.2.140: and se þe wære ungeleafful rihtes geleafan weorðe se geleafful godcundes rihtes 
164.2.141: ðus man sceal ælc unriht mid rihte gebetan and unweod aweodian and god sæd aræran 

164.2.142: nu la leofan menn gelyfað huru georne and anrædlice beþencað þæt annes and þrinnes on godcundnesse an is 
164.2.143: þæt is fæder and sunu and frofergast 
164.2.144: ealle þa þry naman befehð an godcund miht 
164.2.145: and is untodæled an ece god waldend and wyrhta ealra gesceafta 
164.2.146: se is to lufianne and to weorðianne ofer ealle oðre þing 
164.2.147: and riht is þæt ælc cristenman eac oðerne lufige and healde mid rihte 
164.2.148: and þæt æni oðrum ne beode butan þæt he wylle þæt man him beode 
164.2.149: ne ænig ne syrwe ne oðrum ne swicige ac healde ælc oþerne mid rihtre getrywðe 
164.2.150: ic lære eac georne manna gehwilcne þæt he godes ege hæbbe æfre on gemynde 
164.2.151: and godes hus symle weorðie and werige 
164.2.152: and sece gelome him sylfum to þearfe 
164.2.153: sibbe and some lufige man georne 
164.2.154: and ælc fracodlic facn æfre aworpe 
164.2.155: and æghwylcne hæþenscype wordes and weorces forhogie man æfre 
164.2.156: godcundre lare folgie man georne 
164.2.157: and inwerdre heortan clypie man to criste oft and gelome 
164.2.158: and cyrcan gegrete mid leohte and lacum swa man oftost mæge 
164.2.159: rihte teoþunga gelæste man glædlice 
164.2.160: and godes sacerdan hlyste man georne 
164.2.161: and hy for godes ege lufige and weorðige 
164.2.162: ut dominus dicit qui uos audit et reliqua 
164.2.163: ælmesgedal dæle man gelome 
164.2.164: mete þam ofhingredum 
164.2.165: drenc ðam ofþyrstum 
164.2.166: hushleow gefarenan 
164.2.167: wæfels þam nacedum 
164.2.168: frofer þam dreorigum 
164.2.169: neosunge þam seocum 
164.2.170: and byrgenne þam deadum 
164.2.171: wydewan and steopcild werie man and nerie 
164.2.172: and þearfena gehwylcum helpe man georne 
164.2.173: domas and dihtas rihte man geornlice þæt leod and lagu trumlice stande 
164.2.174: beo manna gehwylc hold and getrywe his worldhlaforde æfre mid rihte 
164.2.175: and beo hlaforda gehwylc milde his mannum 
164.2.176: and hy næfre ne swence on unriht to swyþe 
164.2.177: beo manna gehwylc milde on mode 
164.2.178: and miltsie for godes ege þær he derian mæge 
164.2.179: godfæder his godbearn lufie and lære and unrihtes styre 
164.2.180: paternoster and credan mymerian þa yldran and tæcan heora gingran mid rihtan geleafan 
164.2.181: on manna gehwylces mode and muðe soðsagu stande 
164.2.182: on heortan and on weorcan clænnes gelufie 
164.2.183: on geþance and on þeawum syfernes gelicige 
164.2.184: eac ic lære georne manna gehwylcne þæt he his luste to swyþe ne fulgange 
164.2.185: ac mid forhæfednesse oft and gelome wylde hine sylfne him sylfum to þearfe 
164.2.186: and doð swa ic lære 
164.2.187: hyran þa iungan georne heora yldran 
164.2.188: and lufian and læran þa yldran heora gingran 
164.2.189: and þa þe lifes weg lædan cunnan gebringan on rihtwege þa ðe ær dweledan 
164.2.190: and styre man þam stuntan and hlyste man þam wisan 
164.2.191: and afestnie man symle georne on heortan godcunde þearfa 
164.2.192: and ealne modes hiht on god sylfne besette man fæste 
164.2.193: ondræde man domdæg and for helle agrise 
164.2.194: and ecere reste earnie man georne 
164.2.195: and æghwylce dæge a manna gehwylc forhtige for synnum 
164.2.196: and æfre him gehende endedæges wene 
164.2.197: eala hwæt se bið on worolde wis and gesælig þe þis eal geþenceþ oft and gelome 
164.2.198: and þe godes beboda geornlice gymeþ 
164.2.199: and on godes mildheortnesse fullice gehyhteð 
164.2.200: and se þe soðe lufe to gode and to mannum gehealdeþ mid rihte 
164.2.201: and mid rihtre dædbote clænsað hine sylfne and ærran gewyrhta georne begeomerað 
164.2.202: forðam god sylfa behet synfullum mannum þæt he wolde miltsian gif hy woldan earnian 
164.2.203: ealswa se witega sang and sæde þa þa he þus cwæð 
164.2.204: querite dominum dum inueniri potest et reliqua 
164.2.205: item propheta dicit 
164.2.206: in quacumque die peccator conuersus fuerit et reliqua 
164.2.207: et dominus in euangelio dicit 
164.2.208: gaudium est angelis dei super uno peccatore et reliqua 

164.2.209: eala leofan men utan nu efstan and ealle ure lifwegas geornlice rihtan 
164.2.210: and ne latian na to lange ne ealles to swyðe þy læs we forweorðan þonne we læst wenan 
164.2.211: ac utan us sylfe mid godan geþance on worde and on weorce wænian to rihte 
164.2.212: and geearnian þa myrhþe mid godes fylste þe þam is gegearwod þe gode wel gehyrað and his lage healdað þa hwile þe hy libbað 
164.2.213: a sy ecum gode lof and wyrðmynt in ealra worlda world æfre butan ende amen 

