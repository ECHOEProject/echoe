dominica i post theophania et quando uolueris 

309.7.1: manað us and mynegað on ðysum bocum sanctus gregorius se halga papa se ðe þis gewrit sette and wrat þæt we ymb us sylfe georne þæncan 
309.7.2: and þæt we syn gemyndige þæra worda þe drihten sæde on his bocum þæt þis woruldlice lif sceolde forð gewitan and adilgod beon 
309.7.3: and he us eac sæde þæt swiðe micel yfel on ðeosne middaneard becuman sceolde ær heo geendod wære þæt he þonne sæde sæde þæt he wolde þæt we wæron gearwe þonne we þis lif geendodon 

309.7.4: men ða leofestan ne læte we us næfre þa synne to ðan swiðe miccle ne to ðan swyðe hefieþæt we æfre us forsceamian þæt we hine andettan 
309.7.5: forðan selre is þæt man beforan anum menn his gylta gesceamige þonne eft on domesdæge beforan gode sylfum and beforan his englum and beforan þam heofoncundan werode 
309.7.6: he þonne cwæð 
309.7.7: us gedafenað þæt we syn æteowde ealle on domesdæge beforan godes heahsetle 
309.7.8: and þonne þær nan man his sylfes gewyrhta behydan ne mæg ne his agenne andwlitan on leohte werode oððe on sunnan sciman becyrran ne mæg 
309.7.9: be ðam se ælmihtiga drihten sæde and þus cwæð 
309.7.10: filius hominis uenturus est in gloria cum angelis suis et tunc reddet unicuique secundum opera sua 
309.7.11: mannes sunu cymð on heanysse wolcnum and on his wlite wundorlice and on his þrymme mid englum and mid heahenglum and mid eallan þam heofoncundan mægene 
309.7.12: and þonne demð he anra gehwilcum men æfter his gewyrhtum and geearnungum 
309.7.13: uton we nu geornlice geþæncan men ða leofestan hu arfæst and hu egesfull he cymð on ðam dome to us 
309.7.14: uton we geðæncan hwylce we nu syn and hwilce we þonne beon sceolon 
309.7.15: hwæt we syððan ne magon nane lade gedon 
309.7.16: ac we sceolon gehwilcra þinga gode riht agyldan ealles þæs þe we him on ænigum þingum abulgon buton we ær hit eadmodlice gebetan 
309.7.17: and we us urne drihten ondrædan 
309.7.18: and him þonne þa englas beforan singan onginnað and cweðað 
309.7.19: arisað nu ealle and gehyrað drihtnes stemne 
309.7.20: and hi þonne cumað þa englas to feower endum þyses middaneardes and heora byman blawað 
309.7.21: þonne arisað ealle þa ðe fram frymðe middaneardes heora eagan on deað betyndon 
309.7.22: þa beoð to ðam dome gelaðode 
309.7.23: and þa ðe her nellað heora synna andettan and betan ne þurfon hi to ðam dome cuman 
309.7.24: ac hi beoð sona fordemde mid þi þe hi deaðe sweltað 
309.7.25: þonne beoð eorðan astyrede on fyres gecynde 
309.7.26: þonne þa scyldigan him hearde ondrædað 
309.7.27: and he þonne se ælmihtiga god onginð mid his stemne 
309.7.28: and þus cweð to hiom þan gelicost þe he to anum menn sprece 
309.7.29: eala man hwæt ic þe geworhte of eorðan lame mid minum handum and þinum þam eorðlicum limum ic sealde mine sawle 
309.7.30: and ic þe gehiwode to mines anlicnysse and þa ðe gestaðelode were on neorxnawonges gefean and þe bebead mine bebodu to healdenne 
309.7.31: þa ðu forhogodest and þa ðu wære of neorxnawange ascofen 
309.7.32: and ic þe wolde eft miltsian þa ic fæmnan lichamlicne innoð gesohte 
309.7.33: and ic wæs mid cildclaðum bewunden and ealle þa cildlican teonan ic aræfnode 
309.7.34: and þa menniscan sar ic wæs þrowigende for ðe and ic dranc eced wið geallan gemænged forðan ic þæt dyde þæt ic wolde þe don minre swetnysse 
309.7.35: and eac swilce þyrnene beah ic onfeng ofer min heafod for ðe 
309.7.36: and ic wæs wundum þyrl to ðan þæt þu wære fram þam ecum deaðe genered 
309.7.37: and mine sawle ic sænde betwux þa wælgrimman helletintregan to ðan þæt ic þa þine sawle þanon generede 
309.7.38: and ic þis eall fremede for ðe 
309.7.39: hwæt dydest þu for me 
309.7.40: loca nu and sceawa þa dolh swa ða on minum handum and on minum fotum 
309.7.41: and geseoh þas mine sidan þe wæs mid spere þurhstungen to ðan þæt ic wolde þæt þu wære rixiende on heofonan rices wuldre 
309.7.42: forhwan la man forlure and forgeate þu þis eall þe ic for ðe þrowode 
309.7.43: forhwan wære þu swa unðancful þinre alysednysse 
309.7.44: ic nan ðing mare of minum deaðe ne bidde 
309.7.45: agif me þine sawle swa clæne swa ic hi þe ær sealde 
309.7.46: min feorh ic sealde for ðe 
309.7.47: agif me þæt þin lif þæt þu acwealdest mid sarlicum wundum þinra synna 
309.7.48: forhwan forwyrndest þu me þæs mines agenan yrfes 
309.7.49: ic wæs þin fæder and þin drihten and eallvnga þin freond geworden 
309.7.50: and þu hit þa sealdest þinum ehtere þam awyrigedan and þam beswicendan deofle 
309.7.51: ac hwæt druge þu on ðam þa ic wæs unawendedlic on minre godcundnysse and þa ic wæs þrowiendlic þæt ic wolde for ðe þrowigende beon and þu me mid ealle forhogodest 
309.7.52: and ic þe laðode to minum þam ecan life to ðam uplican rice þæt þu forgymeleasodost 
309.7.53: ga ge nu awyrigedan on ðæt ece fyr and on ða ecan forwyrd þe gefyrn wæs þam deofle satane and his geferum gegearwod 
309.7.54: þær ne bið næfre nan leoht gesewen ne nan wynsumnyss gemet 
309.7.55: ac þær syndon þa wyrsestan wilddeor þe wundiað eowre sawla and þær syndon þa undeadlican wyrmas þe næfre ne sweltað 
309.7.56: and þæt fyr ne bið næfre adwæsced and eowra synna on eowrum sawlum þær byrne 
309.7.57: ac þær is eagena wop and toða gristbitung 
309.7.58: and þær syndon þa unmætan þystro and þær is egsa mucol and fyrhto þara fende and þær is swiðe micel hreownys and þær is unrihtwisnys and þær is hungor and næcedu and þær is yrmðo and nearonys and þær is ormæte cyle and unasæcgedlic hæto 
309.7.59: nis þær nan arfæstnys ne nan gemetfæstnys ac þær is seo wyrseste adl and se bitera wop and a on ecnysse celnes 

309.7.60: men ða leofestan uton we us georne beorgan and uton georne biddan þæt we moton þæs weorðe beon þe he þonne cweð to his soðfæstum saulum and to his gecorenum 
309.7.61: he cweð cumað ge to me and wuniað mid me on minum rice þe ge geearnodon 
309.7.62: and hi þonne scinað swa beorhte swa sunne þonne heo æfre on midnedæg fægerest scineð and beorhtost 
309.7.63: þær is symle ece blis and soð sib and gefea 
309.7.64: and þær is singallice godes lof gehyred 
309.7.65: and þær is lufu and smyltnys and singal leoht and swete stenc 

309.7.66: men ða leofestan gif we willað on ðeosse worulde don þa hwile þe us wile se ælmihtiga drihten lætan her on worulde and swa us man lærð þonne magon we þurh þæt geearnian þæt we on ecnysse libbað and blissiað on ðam rice þe we gehyrdon big secgan mid englum and heahenglum and mid apostolum and mid soðum godes þrowerum and mid eallum soðfæstum and gecorenum þam godes sunu sy lof þe a leofað and rixað mid fæder and mid halgum gaste a buton ende amen 

