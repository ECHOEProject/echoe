in assumptione sancte marie uirginis 

48.54.1: men ða leofestan gehyrað nu hwæt her segð on ðissum bocum be ðære halgan fæmnan sancta marian hu be hire on ðas tid geworden wæs 
48.54.2: heo wæs wæccende dæges and nihtes and hi gebiddende æfter drihtnes upstige 
48.54.3: ða com hire to drihtnes engel and he wæs cweðende aris ðu maria and onfoh ðissum palmtwige ðe ic þe nu brohte 
48.54.4: forðan ðu bist soðlice ær ðrim dagum genumen of ðinum lichoman and ealle drihtnes apostolas beoð sende þe to bebyrgenne 
48.54.5: þa cwæð maria to ðæm engle hwæt is ðin nama 
48.54.6: ða cwæð se engel to hire hwæt secestu minne naman forðon he is mycel and wundorlic 
48.54.7: þa sancta maria ðis geherde ða astah heo on ðone munt þe wæs genemned oliuete 
48.54.8: and þæt wæs soðlice swiðe scinende palmtwig and hit wæs ða swa leoht swa se mergenlica steorra ðe heo ðær onfeng of ðæs engles handa 
48.54.9: þa wæs heo swiðe wynsumigende and mid mycelre gefean gewuldrad and ealle ða ðe þær wæron hi gesawon þæt se engel ðe ær com to hire astah on heofonas mid micclum leohte 
48.54.10: þa wæs maria eft hweorfende to hire huse and heo ða alegde þæt palmtwig mid ealre eadmodnesse ðe heo ær onfeng of ðæs engles handa 
48.54.11: and heo eac alegde hire hrægl ðe heo mid gegyred wæs and þwoh hire lichoman and heo hie gegyrede mid þon selestan hregle 
48.54.12: and ða wæs swiðe gefeonde and swiðe blissiende and bletsode god and wæs cweðende 
48.54.13: benedico nomen tuum et laudabile in secula seculorum 
48.54.14: ic bletsige ðinne þone halgan naman forðon ðe he is micel and hergendlic in worlda world 
48.54.15: ic ðe bidde min drihten þæt ðu sende ofer me ðine bletsunga 
48.54.16: ða wæs maria cweðende mid ðy ðe ðu me hate of minum lichoman gewitan ðonne onfoh ðu minre sawle 
48.54.17: ða wæs se engel cweðende ne beo ðu maria geunreted 
48.54.18: mid ðy ðe heo ðis gehyrde ða wæs heo cleopiende and cegende ealle hire magas ða ðe þær neah wæron and wæs cwæðende 
48.54.19: geherað me nu ealle and gelyfað ge ealle on godfæder ælmihtigne forðon ðys morgenlican dæge ic beo gangende of minum lichoman and ic gange to minum gode and ic bidde eow ealle þæt ge anmodlice wacian mid me oð ða tid ðe on ðæm dæge bið mines gewinnes ende 
48.54.20: and mid ðy ðe heo ðys gecweðen hæfde ða com ðær sona se eadega iohannes 
48.54.21: and slogon ða duru ðæs huses þæt heo onarn and wæs in gangende to hire and geseah þæt sancta maria wæs gedrefedu on hire gaste 
48.54.22: and heo sworette and heo ne mihte forhabban þæt heo ne weope and wæs cweðende 
48.54.23: fæder iohannes westu gemindig min forðon ðe drihten is ðinra beboda lareow 
48.54.24: and þæt he me bebead þæt ic gefille on ðissum dæge he gewat fram us þæt he wolde ðrowian for middaneardes hælo 
48.54.25: and ða cwæð se halga iohannes to hire 
48.54.26: hwæt wilt ðu þæt ic ðe doo 
48.54.27: ða andsworede him seo halige maria and wæs cwæðende 
48.54.28: ne bidde ic ðe nanes ðinges elles buton þæt ðu gehealde minne lichoman and hine gesette on byrgenne forðon ðe ic beo ær ðrim dagum gongende of minum lichoman 
48.54.29: ða gehyrde se halga iohannes þæt ða iudeas cwædan 
48.54.30: uton we nu gan and acwellan ða apostolas and marian lichoman geniman and hine forbærnan 
48.54.31: mid ðy ðe ðis gehyrde se eadiga iohannes ða wæs he cweðende 
48.54.32: on ðissum dæge he wat fram us of lichoman and he ða wes wepende on godes gesyhðe and cweðende 
48.54.33: eala drihten hwæt syndon we ðe ðu gecyddest swa micle sorge 
48.54.34: and ða cegde seo halige maria to ðem halgan iohanne on hire hordcofan and him æteowde ealne hire gyrelan and þæt scinende pealmtwig ðe heo ær onfeng of ðæs engles handa 
48.54.35: and heo him æteowde ealle hire medomnesse and cwæð to him 
48.54.36: ic ðe bidde fæder iohannes þæt ðu ðis palmtwig onfo and hit ðonne ber beforan minre bæran mid ðy ðe ic sy gongende of minum lichoman 
48.54.37: ða cwæð se halga iohannes to hire 
48.54.38: ne mæg ic þæt ana don ac her cumað mine efnapostolas to me and we ðonne beoð ealle on annesse gesamnode on ðisse stowe ðurh drihtnes mægen to alysnesse ðines lichoman 
48.54.39: mid ðy ðe he ðis gecweden hæfde ða wæs he gongende of hire hordcofan 
48.54.40: ða wæs semninga geworden mycel ðunorrad þæt eall seo stow wæs gedrefedu and ealle ða ðe ðær wæron on ðæm huse 
48.54.41: and ða semninga ealle ða apostolas tugon hie upp mid wolcnum 
48.54.42: and sume hie wæron gesette beforan þæs huses dura ðære halgan marian and hie gesawon be him tweonum þæt heo wæs gewuldrod 
48.54.43: and hie ða haletton on hie and hie cwædon 
48.54.44: deo gratias forðon we wæron todæge ealle on annesse gemedemode 
48.54.45: forðon is soðlice se cwide gefylled dauides ðæs witgan ðe he cwæð 
48.54.46: ecce quan bonum et quan iocundum habitare fratres in hunum 
48.54.47: hu god is and hu wynsum þæt mon eardie on ðara gebroðra annesse 
48.54.48: and ða cwæð hira ælc to oðrum 
48.54.49: uton gebiddan us to urum drihtne þæt he us þæt cuð gedo þæt he us todæge wolde on ðisse tide gesomnian 
48.54.50: ða cwæð petrus to paule broðor paulus aris ðu and gebide ðe ær forðon ðu eart leohtes swer 
48.54.51: and ealle ða ðe ymbe me standað hie syndon beteran ðonne ic 
48.54.52: and ðu eart forelærende on ðara apostola gebede and ðu eart eall drihtnes gyfe full 
48.54.53: ða wæron ealle ða apostolas gefeonde for paulus eaðmodnesse 
48.54.54: and swa swa petrus gesette ðisum mænniscum cynne ða aðenede sanctus petrus his handa to gode and wæs cweðende 
48.54.55: domine deus omnipotens qui sedes super cherubin et profundi 
48.54.56: drihten ælmihtig god ðu ðe sitest ofer cherubine and ofer deopnesse ealra grunda 
48.54.57: and we ahebbað ure handa to ðe on anlicnesse þinre rode and on ðinre cyððe we reste habbað forðon ðe ðu sylest urum limun reste forðon ðe hie on ðinum noman wunnon 
48.54.58: and ðu eallum oferhydigum eaðmodnesse forgifest and oferswiðest deað 
48.54.59: ðu eart soðlice ure rest and ðu drihten eart ure scyldend and on ðe we cegeað ðu ðe wunast on suna and fæder on ðe and ðu eart ana mid halige gaste on worlda world 
48.54.60: ða andsweredon him ealle ða apostolas and cwædon amen 
48.54.61: ða arn se eadiga iohannes to eallum ðam apostolum and wæs cweðende to him 
48.54.62: benedicite fratres et dixit petrus 
48.54.63: bletsiad ge broðor ða leofestan urne drihten 
48.54.64: ða cwæð petrus and andreas to iohanne 
48.54.65: ðu leafa drihten gecyðe us hwylce gemete ðu come todæg to us 
48.54.66: ða cwæð iohannes bletsiað broðor ða leofestan urne god 
48.54.67: and gehyrað ge ealle þæt he wæs gongende todæg on ðas ceastre and he wes lærende þæt ge eow gebædon to gode on ða nigoðan tid ðæs dæges 
48.54.68: and ða semninga astag micel wolcen on ða ilcan stowe on ðære ðe wæron gesamnode 
48.54.69: ðær we gehyrdon godes word and ða sæmninga ða embsealdon ealle ða apostolas ða halgan marian and hie gegripan on hire middel 
48.54.70: and ða gesawon hie and ealle ða ðe ðær wæron þæt se eadiga michael genam and ða slog on ðæs huses duru and heo him ne forwyrnde ac heo hie ontynde 
48.54.71: and he ðær gemette swiðe manig folc ðe ðær ætstodan and ðær eac stod þære halgan marian sweostor and heo spræc to ðæm halgan werode and cwæð 
48.54.72: ðys mergenlicen dæge heo bið gongende of lichoman 
48.54.73: and ða ælc ðara ðe ðis gehyrde wæs swiðe wæpende and ða wæs maria cweðende 
48.54.74: nunc fratres audite 
48.54.75: broðor ða leofestan geherað ge me nu ealle þæt ic beo ðys mergenlican dæge gongende of lichoman 
48.54.76: þa cwædon ða apostolas to hire ne ceara ðu maria ne ne wep þæt ðin folc ne sy gedrefed 
48.54.77: forðon ðis cwæð ure drihten and ure beboda lareow mid ðy ðe he wæs hlifigende ofer sæs brim ða he wæs æt his efengereordum 
48.54.78: forðon ic eow manige ealle þæt ge ðis folc wepende þæt her hymbstandeð 
48.54.79: þa þæt folc ongan tweogan on hire heortan and hio cwædon 
48.54.80: to hwan ondrædeð ðeos halige maria hire deað and mid hire syndon godes apostolas and oðre ða ðe hie bereð to hire æriste 
48.54.81: ða cwædon ða apostolas to ðæm folce 
48.54.82: heo bið swiðor gestrangod be us tweonum ðurh drihtnes gehat 
48.54.83: and ne tweoge ðis folc be hire untrumnesse ne be hire geleafan 
48.54.84: mid ðy ðe hie ðis gespræcen hæfdon ða com ðær se eadiga iohannes and wæs in gongende of ðære halgan marian huse and halette on hie mycelre stefne and wæs cweðende 
48.54.85: aue maria gratia plena dominus tecum 
48.54.86: hal wes ðu maria þu eart geofe ful and ðu eart gebletsod betuh ealle halige gastes 
48.54.87: and hio ða andswerede and cwæð 
48.54.88: broðor ða leofestan ic eow bidde ealle þæt ge me secgen hwylce gemete ge coman ealle samod todæge to me 
48.54.89: oððe hwa sægde eow þæt ic scolde beon ðys mærgenlican dæge gongende to heofenum 
48.54.90: and swa anra gehwilc ðara apostola bið geseted to his synderlicre stowe þæt he bodige his godcundnesse and hire geacnunge 
48.54.91: and ða apostolas togon hie up and hie gesetton on ðæm fægran neorxnawange 
48.54.92: ða wæs maria wynsumigende on hire gaste and wæs cweðende 
48.54.93: benedico te qui dominaris super omnem beneditionem 
48.54.94: ic ðe bletsige min drihten ðu ðe waldest ealra bletsunge and ic bletsige eall ðin gehat ðe ðu me gehete 
48.54.95: ofer minre gecignesse ðu gesettest ealle ðine apostolas to minre byrgenne 
48.54.96: and ic bletsige ðinne ðonne halgan naman ðe wunað in eallra woroldda worold amen 
48.54.97: et post hec uocauit sancta maria omnes apostolas in cubiculo suo et ostendit illis omne indumentum 
48.54.98: ond ða æfter ðon ða cegde seo halige maria to eallum ðæm apostolum on hire hordcofan and him æteowde ealne hire gegyrelean ðe heo wolde æt hire byrgenne habban and wæs cweðende 
48.54.99: ðis wæs se ðridda dæg geworden on ðæm heo gewat of lichoman fram us 
48.54.100: and ða cwæð se eadiga petrus to eallum ðæm apostolum and to eallum ðæm folce 
48.54.101: broðor ða leofestan ic eow bidde ealle ða ðe on ðisse stowe syndon þæt ge wacian mid me and we bærnan gastlico leohtfato oðþæt drihten hider cume 
48.54.102: and ða æfter ðysum wordum ða com ðær ure drihten and he hie gemette ealle anmodlice wæccende and he hie onlyhte mid his ðæs halgan gastas gife and he wæs cweðende to hiom 
48.54.103: broðor ða leofestan ne sy eow nænigu cearo þæt ge geseon þæt ðeos eadiga maria sy geceged to deaðe 
48.54.104: and ne bið heo no to ðæm eorðlican deaðe ac heo bið gehered mid gode 
48.54.105: forðon ðe hire bið mycel wuldor gegearwod 
48.54.106: and mid ði ðe he ðis gecwedon hæfde ða ascan samninga mycel leoht on hire huse þæt ealle ða fynd wæron oferswiðede ða ðe ðær wæron 
48.54.107: and ða ðe þæt leoht gesawon ða ne mihton asecgan for ðæs leohtes mycelnesse 
48.54.108: and ða wæs geworden micel stæfn of heofonum to petre and wæs cweðende 
48.54.109: ic beo mid eow ealle dagas oð ða gefylnesse ðisse worlde 
48.54.110: and ða ahof petrus his stefne and wæs cweðende 
48.54.111: we bletsiað ðinne noman mid urum saulum and we biddað þæt ðu fram us ne gewite 
48.54.112: and we bletsiað ðe and we biddað þæt ðu onlyhte ure world forðæm ðe ðu eallum miltsast ðæm ðe ðe on gelyfað 
48.54.113: and ðis wæs cweðende se eadiga petrus to eallum ðæm apostolum and he trymede heora heortan mid godes geleafan 
48.54.114: æfter ðyssum wordum gefylde ða wæs maria arisende and wæs ut gangende of hire huse and hie gebæd to ðæm gebede ðe se engel hire to cweð ðe ðær com to hire 
48.54.115: ða ðis gebed wæs gefylled ða wæs heo eft gangende on hire hus 
48.54.116: and hio ða wæs hleonigende ofer hire reste 
48.54.117: and æt hire heafdan set se eadiga petrus and emb ða reste oðre cristes ðegnas 
48.54.118: and ða ær ðære syxtan tide ðæs dæges ða wæs semninga geworden mycel ðunorrad 
48.54.119: and ðær wæs ða swiðe swete stenc swa þætte ealle ða slepan ðe ðær wæron 
48.54.120: and ða apostolas ofengon ðære eadigan marian and ða ðreo fæmnan ðe him ær crist bebead þæt heo wacedon buton forletnesse and þæt heo cyðdon drihtnes wuldor be hire and ealle medemnesse be ðære eadigan marian 
48.54.121: ða slepan ða ealle ðe ðær wæron 
48.54.122: ða com ðær semninga ure drihten hælend crist ðurh wolcnum mid miccle mengeo engla and wæs in gangende on ðære halgan marian hus on þæt ðe heo hie inne reste 
48.54.123: michael se heahengel se wæs ealra engla ealdorman he wæs ymen singende mid eallum ðæm englum mid ðy ðe hælend wæs in gongende 
48.54.124: ða gemette he ealle ða apostolas emb ðære eadigan marian reste and he ða bletsode ða halgan marian and wæs cweðende 
48.54.125: benedico te quia quicumque promisisti 
48.54.126: ic þe bletsige min sancta maria eall swa hwæt swa ic ðe gehet eal ic hit gesette 
48.54.127: ond ða andswarode him seo halige maria and wæs cweðende 
48.54.128: ic do a ðine gife min drihten and ic ðe bidde for ðinum noman þæt ðu gehwyrfe on me ealle eaðmodnesse ðinra beboda forðon ðe ic mæg don ðine gife 
48.54.129: ðu eart gemeodomed on ecnesse 
48.54.130: and ða onfeng ure drihten hire saule and he hi ða sealde sancte michaele ðæm heahengle and he ofeng hire saule mid ealra his leoma eaðmoðnesse 
48.54.131: and næfde heo naht on hire buton þæt an þæt heo hæfde mennisce onlicnysse 
48.54.132: and heo hæfde seofon siðum breohtran saule ðonne snaw 
48.54.133: and ða frægn petrus urne drihten and wæs cweðende 
48.54.134: hwilc is of us drihten þæt hæbbe swa hwite saule swa ðeos halige maria 
48.54.135: ða cwæð ure drihten to petre and to eallum ðæm mannum ðe ðær wæron 
48.54.136: ðisse halgan marian saul bið a gewuldrod mid gode and heo bið aðwægen mid ðæm halgan ðweale and oðre apostolas beoð sende beforan hire bære mid ðy ðe heo bið gongende of lichoman 
48.54.137: and hie ne gemetton nane swa hwite saule swa ðære eadigan marian wæs 
48.54.138: forðon hie lufode ma ðeostru for hire synnun and heo wæs ðeh gehealden fram hire synnum 
48.54.139: and hie gesawon ealle þæt seo eadige marie hæfde swa hwite saule swa snaw 
48.54.140: ða cwæð ure hælend to petre and to ðære eadigan marian lichoman 
48.54.141: ðys mærgenlican dæge heo bið gangende on ðisse ceastre on ða swiðran healfe mines dæles 
48.54.142: and ge ðær gemetað niwe birgenne ðonne asette ge ðone lichoman to ðære birgenne and hine ðær healdeð swa ic eow bebeode 
48.54.143: ða mid ðy ðe he ðis gecweden hæfde ure drihten ða clyopode semninga ðære eadigan marian lichoma beforen him eallum and wæs cweðende 
48.54.144: wes ðu gemindig ðu gewuldroda cyning forðon ic healde ðynra beboda goldhord 
48.54.145: and ða cwæð ure drihten to ðære eadigan marian lichoman 
48.54.146: ne forlæte ic ðe næfre min meregrot ne ic ðe næfre ne forlæte min eorclanstan 
48.54.147: forðon ðe ðu eart soðlice godes templ 
48.54.148: and ða he ðis gecweden hæfde ða astah ure drihten on heofonas 
48.54.149: ða nam petrus and ða oðre apostolas hie and ða ðreo fæmnan ðe ðær wacodon and ðwogon ðære eadigan marian lichoman and hie ða asetton ofer hire bære 
48.54.150: and ða æfter ðon ða arison ealle ða ðe ðær slepon and ða brohte petrus ðær þæt palmtwig þæt seo eadigo marie ær onfeng of ðæs ængles handa 
48.54.151: ða cwæð se eadiga iohannes 
48.54.152: tu es uirgo tu debes procidere lectum 
48.54.153: ðu eart seo clæneste fæmne and ðe gedafenað þæt ðu leore on ðine bære and we beran ðis palmtwig and cweðan godes lof 
48.54.154: ða cwæð eft se halga iohannes 
48.54.155: ðu eart forelærende on ðara apostola gebede and ðe gedafenað þæt ðu leore on ðine bære 
48.54.156: and we ðe ðonne beran þæt we cuman to ðære stowe ðær drihten bebead and ne sy ure nan geunrotsod ac we gesigefæstan ðine bære 
48.54.157: and ða arison ða apostolas and hio hofan ða bære and hie bæron mid heora handum and petrus ða soðlice onhof his stefne and wæs cweðende 
48.54.158: in exitu israel de egipto alleluia 
48.54.159: israel wæs ut gangende of egyptum and wæs singende alleluia 
48.54.160: and drihten soðlice ðisse bære fultmiende 
48.54.161: and ða apostolas wæron gangende on wolcnum and hie ða bæron ða bære and hie cwædon godes lof 
48.54.162: ða þæt folc þæt gehyrde and ða iudeas þæt gesawon ða miclan mengeo engla and heora stefn wæs swiðe hlud and hie heredon god ða wæron hie swiðe erre on heora mode and heora ða ongan ælc cweðan to oðrum 
48.54.163: hwæt is ðeos mengo and ðis folc ðe her ðus hlude singeð 
48.54.164: ða cwæð ðara apostola sum ðe ðær ætstod 
48.54.165: maria is nu soðlice of lichoman gewitan and we cweðað lof ymb hie 
48.54.166: and ða raðe eode satanas þæt deofol and ðara iudea ealdormen and heora ongan ða ælc cweðan to oðrum 
48.54.167: uton we nu arisan and acwellan ða apostolas and marian lichoman geniman and hine ðonne mid fyre forbærnan forðon ðe heo gebær ðonne swican 
48.54.168: and ða iudeas þa arisan and hie ða ongunnon mid sweordum and mid stengum ðyder gan 
48.54.169: ðohton þæt hie woldan ofslean ða apostolas 
48.54.170: and ða on ða ilcan tid ða englas ða ðær wæron on ðæm wolcnum hie wurdon wyldran ðonne ða iudeas and ongunnon slean ða iudeas and hie ða wurdon sona blinde and feollan to eorðan 
48.54.171: and heora heafdu slogan on ða wagas and hie grapodan mid heora handum on ða eorðan and nyston hwyder hie eodan 
48.54.172: and ða an ðe ðær wæs ðara iudea ealdorman he genealæcan ðæm apostolum and he wæs ða geseonde þæt seo bær wæs gesigefæsted and hie wæron soðlice ymen syngende ða apostolas and wæron cweðende 
48.54.173: nu is gefylled þæt myccle hatheort and þæt miccle yrre ðyses ealdormannes 
48.54.174: and drihten us sealde eardunga on ðisse stowe and on eallum ussun cynnum and he us sealde orsorh wuldor 
48.54.175: and ða sona se arleasa gerefa cleopode mid mycelre stefne and wæs cweðende 
48.54.176: ic me wille nu onhwyrfan to ðisse bære and ðonne gegripan þæt palmtwig and hit ðonne to eorðan afyllan and forsearedum him begen dæles forbrecan and bærnan 
48.54.177: ða wæs he gongende to ðære and ða onmiddan ðæm lichoman on ðære bære ða wearð he gefæstnod be ðære swiðram handa to ðære þæt he hangode to eorðan 
48.54.178: ða clypode he micelre stefne and wæs wepende mid tearum on ðara apostolo gesyhðe and bæd and wæs ðus cweðende 
48.54.179: adiuro uos per deum uiuum 
48.54.180: ic eow halsige ðurh ðonne lifgendan god þæt ge me ne forseon on ðisse mycclan nedðearfe tide 
48.54.181: and ðe bidde ealra swiðost min se halga petrus þæt ðu sy gemyndig hwæt min fæder ðe dyde ða he wæs duruweard 
48.54.182: ða frægn hine soðlice petrus and cwæð wære ðu mid ðynum fæder ða he me swa ladode þæt hie me ne gegripon 
48.54.183: and ða cwæð se ealdorman eft ic eow nu bidde ealle þæt ge me ne forseon 
48.54.184: and ða cwæð soðlice petrus to him nis þæt soðlice min miht ne næniges ures ac gif ðu gelyfst on hælende crist þæt he sy godes sunu ðæs lifigendan and arise fram deaðe 
48.54.185: gyf þu ðonne ne gelyfst þæt he sy godes sunu ðonne ne byst ðu asetted on eorðan 
48.54.186: ac we wytan þæt ðyses menniscan cynnes fynd ablendan eowre heortan þæt crist ne wære soð god and ðonne bist ðu gehæled fram him 
48.54.187: ac gong ðu nu soðlice and cys ðas bære and cweð to ðysum lichoman þæt ðu gelyfe on godfæder and on marian forðon hio bær hælendne crist 
48.54.188: and ða se ealdorman ðara sacerda bletsode marian mid his tungan ebreisce stæfne ðurh wuldor and heora nænig ða bære ða hwile ne ahof 
48.54.189: and ða æfter fyrstmearce ða bletsode he eft marian lichoman on moyses boca gewytnesse and ðurh swiðe manigfealde gewreotu 
48.54.190: and of eallum ðæm he wæs cweðende þæt marian wære ðæs lifgendan godes templ 
48.54.191: ða wæron ða apostolas swiðe wundrigende fram him and wæron cweðende to him hwonon him ða wundorlican gereordo coman 
48.54.192: ða cwæð petrus to him arece ðine handa and cweð þæt ðu gelyfe on ures hælendes cristes noman 
48.54.193: and on ealra ðinre heortan ðonne weorþað ðine handa sona geedniowode and beoð swa hie ær wæron beforan ðe 
48.54.194: and ða wæs hraðe geworden þæt he gelefde on his heortan 
48.54.195: and ða cwæð petrus eft to him 
48.54.196: aris nu and onfoh ðysum palmtwige ðe her is beforen ðisse halgan marian bære 
48.54.197: and ðonne gong to ðissa iudea ceastre to ðæm ðe ðær ofsleagene syndon mid blindnesse and sprec to hiom and cweð 
48.54.198: swa hwilc swa ne gelyfeð on hælend crist þæt he sy godes sunu ðæs lifiendan ðonne beoð ðæs eagan betinede 
48.54.199: and ðonne gif hwilc gelefe on god ðonne æthrin ðu hire eagan mid ðysum palmtwige ðe ðu her onfenge on ðine hand ðonne onfohþ hie raðe gesyhðe 
48.54.200: se ðonne witodlice ne gelyfeð on god ðonne ne gesyhð se næfre on ecnesse 
48.54.201: and ða eode se ealdorman ðara iudea and ðara sacerda and wæs cweðende swa him ær bebead se eadiga petrus 
48.54.202: and he gemette swiðe manige on ðæm folce wepende and wæron cweðende wa us la forðon be us is nu geworden swa swa on sodoma byrig wæs 
48.54.203: ðær wæs geworden þæt ðær com ofer hie on fruman mycel broga and hie wæron mid blindnesse slegene 
48.54.204: and æfter ðon ða sænde drihten fyr of hyofonum ofer hio and hie mid ealle forbærnde 
48.54.205: and hie ða wæron cweðende nu soðlice we syndon gefyllede mid eallra eaðmoðnesse and ða soðlice him swa wependum 
48.54.206: ða cwom ðara sacerda ealdorman ðe petrus him to sende and he ða wæs sprecende to him eallum ðæm ilcum wordum ðe him ær petrus bebead 
48.54.207: and he gehyrde heora ðrowunga and he ða wundrode æfter ðære gesihðe and he wæs cweðende 
48.54.208: swa hwilc swa gelyfeð on god ælmihtigne his wordum ðonne wile he onfon rihtre andætnesse for cristes noman godes sunu ðæs lifygendan ðonne onfehþ se hraðe gesihðe 
48.54.209: se ðonne witodlice ne gelefeð on god ðonne wunað he on blindnesse aa on ecnesse 
48.54.210: and hie ða wurdon hraðe gelyfde and crist him sealde gesihðe 
48.54.211: and ða witodlice ða apostolas bæran marian lichoman oðþæt hie coman to ðære byrgenne ðær drihten him bebead 
48.54.212: and hie ða ðær bebyrigdon marian lichoman and ða setton hio æt ðære byrigenne duru swa swa drihten hælende crist him bebead 
48.54.213: and ða him swa sittendum ða com ðær semninga ure drihten mid myccle mengeo engla and cwæð to him 
48.54.214: sib sy broðor mid eow 
48.54.215: and he ða bebead michaele ðæm heahengla þæt he onfenge ðare eadigan marian sawle mid wolcnum 
48.54.216: and ða onfeng michael ðære saule 
48.54.217: and he ða cwæð to ðæm apostolum oðþæt hie ealle genealeahtan to drihtne hælendum criste 
48.54.218: and ðonne ðære saule onfeng on wolcnum 
48.54.219: and drihten bebead ðæm wolcnum þæt hie eodan on neorxnawange and ðær asetton ðære eadigan marian saule 
48.54.220: and on neorxnawange bið a wuldor mid gode and mid eallum his gecorenum soðlice 
48.54.221: and ða soðlice æt ðære ðriddan tide ðæs dæges ða com ðær drihten mid micclum engla menigeo and halette ða apostolas and wæs cweðende 
48.54.222: sib sy mid eow broðor 
48.54.223: and ða andsweredan him ða apostolas and hie cwædon 
48.54.224: wuldor ðe sy god forðon ðe ðu dydest ana mycel wuldor 
48.54.225: ða cwæð ure hælend to him 
48.54.226: ær ic wæs sænded fram minum fæder to ðæm þæt ic sceolde gefyllan mine ða halgan ðrowunga 
48.54.227: and ða ic wæs gehwirfed on minne lichoman swa ic ær gehet and on eallum ðæm ðe me fylgende wæron on ðissum mænniscan cynne 
48.54.228: and ic wæs sittende ofer manna bearnum on minum mægenðrimme and wæs sittende ofer eow on minum heahsetle 
48.54.229: and ic demde twelf ðeodum on ðrim israhela folcum and of ðæm twelf mægðum and be mines fæder hæse ic wearð eft on lichoman geseted 
48.54.230: and for heora halignesse ic me gehalgode to ðæm unbesmitenan temple 
48.54.231: and heo is seo clæneste fæmne 
48.54.232: and heo wæs fæmne ær hire beorðre and heo wunað fæmne æfter heora beorðre 
48.54.233: and ða cwæð se hælend to ðæm apostolum 
48.54.234: hwæt wille ge nu hwæt ic heora doo 
48.54.235: and ða andswerode him petrus and ealle ða apostolas and cwædon 
48.54.236: drihten ðu ðe gecure þæt fæt on to eardienne and hio is ðin seo cleneste fæmne ær ealre worlde 
48.54.237: and ðu miht soðlice gesewenlice ðine mihte gecyðan on marian ðinra ðeowan 
48.54.238: and ðu oferswiðest deað 
48.54.239: and ðu eart rixiende on ðinum wuldre 
48.54.240: swa ðu nu miht ðinra modor lichoman eft aweccan fram deaðe 
48.54.241: and ða raðe wæs drihten blissiende on heofonas and wæs cweðende to his apostolum 
48.54.242: wese hit nu be eowrum domum and ða hraðe bead drihten gabriele ðæm heahengle þæt he wylede ðone stan fram ðære byrgenne duru 
48.54.243: and ða michael se heahengel geong weardode ðære eadigan marian sawle beforan drihtne 
48.54.244: and ða wæs cweðende to marian lichoman 
48.54.245: aris ðu min se nehte and min culufre and mines wuldres eardung 
48.54.246: and forðon ðe ðu eart lifes fæt and ðu eart þæt heofonlice templ and næron nænige leahtrasgefylde on ðinre heortan 
48.54.247: on ðu ne ðrowast nænige ðrowunge on ðinum lichoman 
48.54.248: and ða cwæð drihten eft to ðæm lichoman 
48.54.249: aris ðu nu of ðinre byrgenne 
48.54.250: and ða sona aras maria of ðære byrgenne and ymbfeng drihtnes fet and ða ongan wuldrian on god and wæs cweðende 
48.54.251: min drihten ne mæg ic ealle ða gife forðbringan ðe ðu me forgeafe for ðinum naman 
48.54.252: and hwæðere hi ne magon ealle ðine bletsunge gefyllan 
48.54.253: and ðu eart israhela god and ðu eart ahafen mid ðynum fæder and mid ðinum ðy halgan gaste on worda world 
48.54.254: and ða ahof drihten hie up and hie ða cyste and hie ða sealde michaele ðæm heahengle 
48.54.255: and he hie ða ahof up on wolcnum beforan drihtnes gesyhðe 
48.54.256: and ða cwæð drihten to ðæm apostolum 
48.54.257: gangað nu to me on wolcnum and ða mid ðy ðe hie wæron gangende to him ða wæs drihten hie cyssende and wæs cweðende 
48.54.258: pacem meam do uobis alleluia 
48.54.259: ic forlæte mine sibbe to eow ðurh mines fæder ðone halgan gast 
48.54.260: and ic eow sylle mine sibbe ðurh min þæt hehste lof 
48.54.261: and ic beo mid eow ealle dagas oð ða geendunga ðysse worlde 
48.54.262: and drihten cwæð to ðæm englum 
48.54.263: singað nu and onfoð minre meder on neorxnawange 
48.54.264: and ða apostolas on heora mæge ne hofon marian lichoman up mid wolcnum and hine ða asetton on neorxnawanges gefean 
48.54.265: and nu syndon gesette ða apostolas inhlet æ hie bodian hire 
48.54.266: and we nu andetton godes mycelnesse and singan on marian naman 
48.54.267: magnificat anima mea 
48.54.268: forðon heo ðus cwæð ða heo magnificat sang 
48.54.269: min drihten gemyccla mine saule 
48.54.270: et exultauit 
48.54.271: and gedo þæt min gast wynsumige on ðinre hælo forðon ðe ðu eart soð god 
48.54.272: quia rexpecsit 
48.54.273: forðon ðu nu sceawa ðines mægenes eaðmodnesse 
48.54.274: and min drihten cwæð sancte marie gedo ðu þæt eall cyn cweðe þæt ic sy seo eadigoste fæmne 
48.54.275: quia fecit 
48.54.276: forðon ðu me dydest mycel and ðu eart mihtig and ðin nama halig 
48.54.277: et misericordia eius 
48.54.278: and ðin mildheortnes is mid eallum ðæm cynne ðe ðe him ondrædað 
48.54.279: fecit potentiam 
48.54.280: and he dyde mycle mihte on his earman 
48.54.281: and he todælde ealle ða ðe ðær wæron ofermode on heora heortan and noldon on hine getrywan 
48.54.282: deposuit 
48.54.283: and he asette ða mihtigan of heora setle 
48.54.284: and þæt wæs satanas mid his deoflum ða he wæs on heofona rice 
48.54.285: and he ða for his oferhygdun and his deoflum mid him wurdon aworpene on hellegrund 
48.54.286: and drihten ealle eaðmode up ahefð on ecnesse 
48.54.287: esurientes 
48.54.288: and ða wæs sancta maria cweðende þæt drihten ealle ða gefylde on heofona wuldres fægernesse ða ðe hie on eorðan leton hingrian and ðyrstan for his naman 
48.54.289: and elle ða men ða ðe onfengon welon and on oferfylle swiðor gehyhton ðonne on god and hie sylfe swa forleton on idelnesse ðonne gegearwode he ðæm ece forwyrde 
48.54.290: suscepit israel 
48.54.291: and israel onfehð eallum his cnihtum and wæs gemindig ealra his mildheortnesse 
48.54.292: swa matheus wæs cweðende þæt drihten astige on sume tid on anne munt mid myccle werode his haligra 
48.54.293: and ða gesette he on ðæm munte 
48.54.294: sicut locutus est 
48.54.295: and ða eodan his ðegnas to him and ða ontynde se hælend his muð and wæs sprecende to ussum fæderum and to abrahame and wæs cweðende þæt his sæd oferweoxe ealle ðas weoruld 
48.54.296: and he ða lærde his apostolas and him sægde ðurh hwæt saul eadegust gewurde and ðus cwæð 
48.54.297: eadige beoð ðearfena gastes and hie restað on heofona rice and 
48.54.298: eadige beoð ða ðe ðissa eorðwelena ne gymað 
48.54.299: and eadige beoð ða ðe wepað nu for hiora synnum forðon hie beoð eft gefrefrede on heofona rice 
48.54.300: ac uton we biddan ða femnan sancta marian þæt heo us sie milde ðingere wið urne drihten hælendne crist and weardes rædes and eces wuldres 
48.54.301: to ðæm us gefultmige ure drihten amen 

