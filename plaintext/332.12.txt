de cogitatione 

332.12.1: se swicola deofol ðe syrwð embe mancynn asent yfele geþohtas and þwyrlice ongean god on ðæs mannes heortan þæt he mage hine gebringan on orwennysse þæt he ortruwian sceole be godes mildheortnysse for þam manfullan geþohtum 
332.12.2: ac wite nu gehwa þæt ða yfelan geþohtas ne magon us derian gif hi us ne liciað and gif we hi onscuniað and to urum drihtne clypiað 
332.12.3: and se man þe god deð mid godum ingehyde þæt he oðrum men fremige on feo oððe on læne and seo læn becume to sumum laðe þam menn he byð swaþeah orsorh þe hit him ær alænde and he hæfð his mede his modes godnysse 
332.12.4: þeah ðe seo yfele dæd oðrum men fremige se yfela hæfð swaðeah þurh his yfelan willan þa ecan genyðerunge for his arleasnysse swa swa þa iudeiscan þe urne drihten acwealdon us to alysednysse and heom to forwyrde for heora syrwunge embe þone soðan hælend 
332.12.5: ealswa þa ehteras æfter cristes þrowunge þe ða martyras ofslogon on mislicum witum fremodon þam halgum and hi gebrohton to heofonan and hi sylfe fordydon on þære deopan helle 
332.12.6: swa eac ure ælc æt þam ælmihtigan gode underfehð þa mede be his modes fadunge swa yfel swa god swa hwæðer swa he lufode forþan ðe crist agylt ælcum be his dæde 

