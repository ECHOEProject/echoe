pentecostent spiritus domini 

382.12.1: men þa leofestan weorþodan we and bremdon nu unfyrn for ten nihtum þone myclan and þone mæron symbeldæg drihtnes upstiges foran to þyssum  andweardan dæge 
382.12.2: weorþian we nu todæg þone tocyme þæs halgan gastes se wæs of heofenum onsended and þæm apostolum to frofre gehaten for þære miclan langunga drihtnes framfundunga and to wedde þæs heofonlican eþles swa we on godes bocum leornodan þæt drihten sylfa to his gingrum cwæde ær þon þe he on heofenas astige þonon he næfre won wæs þurh his godcundnesse miht 
382.12.3: ac se heaþrym þæs godes hades þæm englicum weorodum simle andweard wæs þeah þe he þrage mid us wunode swa he drihten gehet his leornerum and þus cwæþ 
382.12.4: he cwæþ ne forlæte ic eow aldorlease ac eow sende frofregast 
382.12.5: swa swa þæt gelimplic wæs þæt he his leornerum frofre sende se þe ealra soþfæstra frefrend wæs swa we magon ongeotan be us sylfum 
382.12.6: þonne hwylcum men gelimpeþ þæt his ful leof fæder gefærþ ne mæg þæt na beon þæt þa bearn þe unbliþran ne syn and langunga nabban æfter þæm freondum 
382.12.7: swa gemunde and wiste ure se heofonlica fæder his þa leofan and þa gestreonfullan bearn afysed and on myclum ymbhygdum wæron æfter him 
382.12.8: þa wolde he se hælend hie afrefran 
382.12.9: se halga gast hie æghwylc god lærde and him æghwylc yfel bewerede swa he drihten andweardlice spræc to his gingrum þa he on lichoman wæs and þus cwæþ 
382.12.10: to eow cymeþ halig frofregast þone eow sendeð fæder on minum naman se eow ealle þa þing læreþ to donne þe ic eow foresægde þæt ge don sceoldon æfter minum upstige 
382.12.11: se halga gast dihtode ealle þa þing þe halige men writon oþþe on ealdum oþþe on neowum þeodscipe 
382.12.12: soþlice þes dæg is geweorþod mid manegum godcundum geofum næs þara gifena læs þonne drihtnes ærist and eac þonne seo gifu þæs halgan gastes þe to þyssum dæge sended wæs ofor his apostolas 
382.12.13: swylce þes dæg hæfþ ælcere wucan frymþe and ende 
382.12.14: forþon us is swiþe mycel nedþearf broþor mine þæt we swiþe geornfullice and eaþmodlice us geþydon on þysne andweardan dæg to urum reliquium and to urum halgum gebedum 
382.12.15: forþon þe we witon þæt se dæg wæs fruma þyses lænan leohtes and he biþ fruma þæs ecan æfterfylgendan 
382.12.16: lucas se godspellere cwæþ on þæm bocum þe nemned is actus apostolorum be þyses dæges weorþunga 
382.12.17: he cwæþ mid þon dæge wæs gefylled se dæg þe is nemned pentecosten ymb fiftig nihta æfter þære gecyþdan æriste þa wæron ealle þa apostolas wunigende on anre stowe 
382.12.18: þa wæs geworden to him sweg se wæs of heofenum sended on windes onlicnesse þæt wæs sweg þæs halgan gastes to him cumende 
382.12.19: and hie wæron ealle gefylled þurh þa gife þæs halgan gastes þær hie ætgædere wæron on heora gebedstowe 
382.12.20: hie onfengon þæm halgan gaste to heora heortan on fyrenra lega onlicnesse swa hit gecweden wæs þæt þæt hus wære haliges gastes gefylled 
382.12.21: se sweg gefylde þæt hus se halga gast gefylde þa halgan apostolas and þurh þone halgan gast hie inneweardum heortum ecelice burnon þære godes lufan 
382.12.22: swa þæt gelimplic wæs þæt þa ætgædere wæron on ecre stowe þa þe on heora heortan and on willan on god gecyrred wæron 
382.12.23: swylce is gecweden þæt hie ealle on yppan wunedon þonen bidende þæs halgan gastes se on underntid and on windes onlicnesse ofer hie astag 
382.12.24: be þæm bryne witgode dauid and þus cwæþ to him 
382.12.25: forþ læteþ wind of his goldhordum se is waldend windes and goldes 
382.12.26: se sweg wæs þæs halgan gastes be winde meten and þurh witgan witgod 
382.12.27: forþon þa halgan apostolas wæron gefylde þurh godspelles lare þa wæs heora lar sawen and strogden betuh feower sceatum middangeardes swa on þære ilcan lare nemned is 
382.12.28: he cwæþ geond ealle eorþan gæþ heora sweg æt þa ytmestan gemæro heora lar and heora word 
382.12.29: we leornedon and on þæm godspelle cwið þæt se drihtnes gast ofer hiene astige on culfran onlicnesse 
382.12.30: forþon þe he wæs ealra fyrena leas þe fyr clænsian sceolde 
382.12.31: þonne wæs se halga gast ahafen ofer þa godes leorneras on anlicnesse fyrenra legea 
382.12.32: and þurh þæt hie wæron fram eallum synnum alesde and to þæm ecean life gelædde 
382.12.33: ge eac þæt hie mihton þurh þa gife oþerra manna synna adilegian and getrymman þurh þa gife þæs halgan gastes byrþenne þe eaþelicor and þe wynsumlicor þa myclan byrþenne and þa hefian aberan mihton þære mycclan langunga heora þæs leofan hlafordes 
382.12.34: and swylce he eac wolde þæt hie mihton þurh þa gife þæs halgan gastes þe eþelicor and þe fæstlicor þæm wergan gaste wiþstondan and ofercuman and oferswiþan þa men þe hie ongeaton þæt wiðerwearde wæron godes beboda and þæs gastlican rihtes swa he seolfa to his gingrum cwæþ 
382.12.35: he cwæþ swa me lufode min fæder swa ic eow lufige 
382.12.36: se hælend wiste þæt his gingran woldan unrote beon for his framfundunga forþon þe he wæs se leofa lareow and eac ealles middangeardes scyppend and hie eac gesawon þæt þa halgan heofenware him hyrsumedon 
382.12.37: forþon wæron swa manigfealdlice sorga cristes þegnum on heora heortum forþon þe hie hine lichomlice gesawon and him æfter eorþlicre wisan eaþmodlice hyrdon 
382.12.38: þa wæs him micel langung and sorh on heora heortan þa hie þæt ongeaton þæt he leng mid him lichomlice wunian nolde 
382.12.39: he hie þa þæm gastlicum wordum frefrede for þære gelomlican sorge þe hie swa mycle gefylnesse hæfdon and he þus cwæþ 
382.12.40: ne þurfe ge beon unrote ne gedrefed eower heorte ac ic eow freoþige to fæder þæt he eow gehealde þurh þæt heofenlice anwald 
382.12.41: hrædlice him þa wæs þæt heofenlice gehat and þære gastlican strenge to þon mycel hyht þæt hie ealle þa eorþlican sorga forleton 
382.12.42: and þa ingehyd heora heortan ful fæstlice on þone heofonlican hyht gestaþelodon 
382.12.43: and him ne wæs nænig earfoþe þæt lichomlice gedal on þære neowan wyrde 
382.12.44: æfter þeossum wordum se hælend cwæþ to his leornerum ic eow sende frofregast 
382.12.45: þæs wordes andgit is swa mon cweþe þingere oþþe frefrend 
382.12.46: æfter þissum wordum hi ða onfengon ðære mæstan strenge þæs heofonlican fultomes þurh þa onfengnesse þæs halgan gastes 
382.12.47: hie wæron to ðon frome and to þon strange þæt hie mihtan æghwæt gefremman mid godes fultome ðæs þe hie woldan 
382.12.48: eac þonne heora wegas onlihton þurh heora lare and þurh gife ðæs halgan gastes 
382.12.49: sona swa ðeos geofu þurh drihtnes miht on heora heortan alegd wes hie wæron to ðon frome and to ðon anrode þæt hie forhogodan ege ealra eorðlicra cyninga 
382.12.50: to ðon hie ðam halgan gaste onfengon on heora sefan and þone eorðlican egsan forsawon and he him forgeaf eces lifes hyht 

382.12.51: broðor mine nu we gehyrdon secgan þa weorðunga þyses andweardan dæges and eac þa gife þe ðam halgan apostolum seald wæs on ðysne andweardan dæg 
382.12.52: nis hit þæt an þæt him anum þæm apostolum wære geofu seald ac eac ðonne eallum manna cynne forgifnes wæs seald ealra synna and eac se freodom þæs unaræfnedlican þeowdomes þæt is ðæs deofollican onwaldes eallum welwyrcendum 
382.12.53: eac us is alefed edhwyrft to þæm ecean life and heofena rice to gesittenne mid eallum halgum and mid drihtne sylfum þæm drihtne sy lof and wuldor on worlda world a buton ende on ecnesse amen 

