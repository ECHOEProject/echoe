de preceptis domini 

49B.25.1: micel is us nydþearf þæt we godes beboda geornlice healdan 
49B.25.2: god silfa spræc hluddre stæfne of sinai munte to moyse þam heretogan and to israela folce 
49B.25.3: and þus cwæð 
49B.25.4: ego dominus deus tuus et reliqua 
49B.25.5: ic eom þin drihten he cwæð ðe gelædde þe ut of egiptum 
49B.25.6: i ne weorða ðu fremde godas 
49B.25.7: ii ne þu þines drihtenes naman ne namige on idel 
49B.25.8: iii wite þæt þu þone restedæg freolsige georne 
49B.25.9: iiii wurða geornlice fæder and modor 
49B.25.10: v ne beo ðu ænig manslaga 
49B.25.11: vi ne afil þe mid forlegere 
49B.25.12: vii ne scaða þu 
49B.25.13: viii ne leoh ðu 
49B.25.14: ix ne girn ðu oðres mannes wifes x ne æniges þincges þe oðer man age ne girn ðu on unriht 
49B.25.15: ðas ten beboda god silf gedihte and awrat and moyse befæste 
49B.25.16: and crist on his godspelle eft hig geswitulode 
49B.25.17: and he georne eac lærde þæt manna gehwilc oðrum beode þæt þæt he wille þæt man him beode 
49B.25.18: þæt is rihtlic lagu and se bið gesælig se ðe hi gehealdeð 
49B.25.19: and þas rihtlican beboda and fela hertoeacan we sculon healdan 
49B.25.20: swa swa us cristes bec gelomlice lærað 
49B.25.21: gif hi gode willað rihtlice hiran swa swa us þearf is and eal þæt gelæstan þæt þæt we behetan þa we fulluht underfengon oððe þe æt fulluhte ure foresprecan wæron 

