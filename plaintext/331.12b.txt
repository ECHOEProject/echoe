331.12b.1: leofan men hit gewearð hwilum on ðære byrig þe is genamod hierusalem þæt ures drihtnes þegnas agunnon specan wið hine ymbe þæt mære tempelgeweorc þe þær geworht wæs gode to wyrðmynte 
331.12b.2: ða sæde he heom þæt his sceolde weorðan æghwylc stan uferan dagum grundlinga toworpen 
331.12b.3: and ða agunnan hi hine eft acsian dihlice hwænne þæt geweorðan sceolde and eac be hwylcum tacne man agytan mihte hwænne eft his sylfes tocyme towerd wurde and hwænne þisse worulde geendung weorðan scolde 
331.12b.4: ða andwyrde he heom and cwæð þæt hy ðearfe ahtan þæt hi wære wurdan þæt hy ænig man to swicollice ne bepæhte mid leaslicre lare and mid egeslican gylpe 
331.12b.5: forðam he cwæð þæt mænig wyrð þe gyt cimeð on uferan tidan þe leaslice leogeð and egeslice gylpeð 
331.12b.6: namað hine sylfne and hiwað to gode swylce hit crist sy 
331.12b.7: ac secge þæt he secge he cwæð ne gelyfe ge him æfre 
331.12b.8: and he sæde þæt mycle gewin scoldan geweorðan ær ðam ende wide on worulde 
331.12b.9: and lærde þeah þæt man to wacmod þonne ne wurde 
331.12b.10: and cwæð se ende þonne gyt nære allunga gehende 
331.12b.11: he sæde eac þæt þeoda hetelice sceoldan winnan heom betweonan and fela eorðstyrunga and earfoðnessa geweorðan on worulde ær worulde ende 
331.12b.12: and þæt beoð þa angin he cwæð þara sarnessa þe mannum beoð towerd 
331.12b.13: ðæt bið witodlice þæt he mænde we witan ful georne þa sorga and ða sarnessa þe on woruld becumað foran to þam timan þe antecrist wedeð and ealle woruld bregeþ 
331.12b.14: forðam þonne wyrð ehtnes grimlic and sorhlic cristenes folces 
331.12b.15: and æghwar beoð laðe and to andsæte þa ðe god lufiað 
331.12b.16: and swiciende licceteras þonne arisað and brædað to swyðe and ðurh unlare forlærað to manege 
331.12b.17: ac wel þam syððan æfre to worulde þe þonne ne awacað on ænige wisan 
331.12b.18: and an þing ic eow secge gyt to gewisse þæt witod sceal geweorðan godspel gecyþed geond ealle woruld ær worulde ende þæs þe bec secgað 
331.12b.19: and syððan wyrð se ende swa raðe swa þæt god wile 
331.12b.20: and swaþeahhwæðere nis se man on eorðan ne se encgel on heofonan þe wite þæne andagan butan gode sylfum 
331.12b.21: and ðy man sceal wacigean and warnian symle þæt man geara weorðe huru to ðam dome weald hwænne he us to cyme 
331.12b.22: we witan mid gewisse þæt hit þærto nealæcð georne 
331.12b.23: and on þam dome þe ealle men to sculan ure drihten sylf eowað us sona his blodigan sidan and his þyrlan handa and ða sylfan rode þe he for ure neode on hangen wæs 
331.12b.24: and wile þonne anrædlice witan hu we him þæt geleanedan and hu we urne cristendom gehealden habban 
331.12b.25: leofan men utan beon þe wærran and don swa us þearf is 
331.12b.26: lufian god ofer ealle oðre þing and his willan wyrcan swa we geornost magan 
331.12b.27: þonne geleanað he hit us swa us leofast bið 
331.12b.28: him sy lof and wuldor aa butan ende amen 

