ammonitio amici þæt is freondlic mynegung 

69.8.1: eala ge wynsuman men and æþele wæpmen and wifmen ge godes anlicnes 
69.8.2: ic bidde eow and ic lære eow and ic bebeode eow geclænsiað eow and afeormiað eow ærest eowre eagan fram lyðre gesihðe 
69.8.3: and cweðað to eowrum drihtne ahwyrf ure eagan þæt heo idelnessa ne geman and eowre earan awendað fram fulre spræce and murcnunge 
69.8.4: geþencað þæt þa beoð eadige þe gehyrað godes word and þæt gehealdað 
69.8.5: gehegiað eowre earan mid þornigum hege þæt is mid godes ege þæt ge ne gehyran lustum mode þara twisprecenan word 
69.8.6: swa se witega lærð þus cweðende 
69.8.7: sepi aures tuas spinis 
69.8.8: awendað eowre nasan fram unalyfedum stencum þæt ge magon wynsumlice cweðan 
69.8.9: synd we æþele stencas beforan godes gesihðe 
69.8.10: gehealdað eowre tungan fram awerigednesse and mæneaðum and idelre spræce forðam on hire is lif and deað 
69.8.11: se ðe gehealt his tungan wið unþeawas se gehealt his sawle fram angsumnessum 
69.8.12: gescildað eowre handa fram blodgyte and manslihte þæt heo forðbringan myrram probatissimam þæt synd ealle gode dæda 

69.8.13: hwæt ic eow bidde and eornostlice beode þæt ge eowre fet gescilden wið unþeawas 
69.8.14: lufiað ge gesibsumnesse and geþwærnesse and gerihtað eowre stæpas to godes wege 
69.8.15: and gehealdað eowre heortan caflice wið unðeawas þæt ge magon geseon þone þe þysne cwide gecwæð 
69.8.16: beati mundo corde quoniam ipsi deum uidebunt 
69.8.17: habbað godne geleafan to þam soðan gode forðam he sceal beon grundweall eowres lifes 
69.8.18: and se hiht sceal beon eower sceld ealles eowres lifes 
69.8.19: and seo soðe lufu sceal beon eower wuldorbeah 
69.8.20: mid þissum þingum and mid oðrum godum dædum ge magon cuman to eowre synna forgifenesse 

69.8.21: feower þing synt ealra þinga behefest þam arwurðan men þam godes frynd þam þe þencð to þam ecan life 
69.8.22: þæt synd feower sweras þa synd þus geciged on leden iustitia þæt is rihtwisnes and oðer hatte prudentia þæt is snoternys þridde is temperantia þæt is gemetegung feorðe is fortitudo þæt is strengð 
69.8.23: ærest hit gedafenað þæt se man beo rihtwis 
69.8.24: þæt he wite mid fullum gesceade þæt an soð god is on þære þrynnesse and on þære soðan annysse oððe godcundnysse 
69.8.25: þærto he sceal beon snoter þæt he geglencge þone wisdom mid snoternesse and gemetegie þa snoternesse mid þære strengðe þæt he wurðe wær wið deofles costnunge and wis wið his mænigfealdnesse 
69.8.26: geþencað betwux þisum wordum hu sceortlice and hu broclice syndon þisses lifes dagas 
69.8.27: nis nan þing on þyssum life swa gesælig þing swa þæt is þæt se man hine gescilde wið þa toweardan wite 
69.8.28: ðæt ge witan þæt ge synd ece and þæt eower sawel aa sceal wunian oððe on wite for eowrum gyltum oððe on blisse for eowrum godum dædum 
69.8.29: and þæt ge scylan deopþanclum geþance asmeagan þæt ge þæt god gefyllan þe ge cunnon 
69.8.30: þe læs eow god upbrede þone godspellican cwide 
69.8.31: seruus sciens uoluntatem domini sui et non faciens plagis uapulabit multis 
69.8.32: ðæt is on englisc 
69.8.33: se cniht þe wat hwæt his hlafordes willa bið and he þæt forgæigð he bið wyrðe þæt he beo teartlice beswungen 
69.8.34: ðisses ic me ondræde swiðe to gebidenne butan me godes gife gemildsige 
69.8.35: ðonne cweðe ic þæt se mæg beon forht þe nat hwæt bið godes willa and þeah sceal beon to dome gebroht 

69.8.36: ðonne ge leofan frynd beoð gefullode þonne beo ge godes sawle and lichama and god eow betæcð his englum oð eowerne endedæg 
69.8.37: and swa oft swa ge agyltað hy gewendað fram eow 
69.8.38: and heo dæghwamlice cyðað eowre dæda beforan godes gesihðe 
69.8.39: and deofol awrit þærongæn ealle eowre misdæda þæt eower sawel and lichama todælað heora gemænscipe 
69.8.40: ne cepð næfre nan hungri man na swiðor his metes þonne ða scuccan doð to þære sawle 
69.8.41: ærest stepð se modiga deofol to mid his gefylce and wile wið eowre sawle gecampian and eow up gebredan ælc þara þinga þe ge wið god agyltan þurh modignesse 
69.8.42: ðæt bið modignesse þæt ænig man forseo godes beboda and þa forgemeleasige 
69.8.43: seo modines is ealra unðeawa angin and ealra mægna hryre 
69.8.44: æfter þam modigan unðeawe ingæð seo fule fornicatio seo hatte fylðe on englisc 
69.8.45: nis deofle nan unðeaw leofre ne nan gode laðre þonne ænig cristen man gewyrce his lichaman and his sawle to deofles eardungstowe 
69.8.46: se deð swa þe his gehalgodan sawle mid þam fulwihte besmitt mid þam fulan galscipe 
69.8.47: ealra swiðost deofol gewylt mancyn mid þissum twam unðeawum þæt is mid modignesse and galscipe 
69.8.48: swa god cwæð þurh iob 
69.8.49: sub umbra dormit in secreto calami in locis humentibus 
69.8.50: calamus þæt bið hreoð and þæt getacnað þa modigan 
69.8.51: loca humentia þæt beoð wæte stowa þa getacniað þa fulan gælsan 
69.8.52: heræfter cumað to ðære sawle brogan unasæcgendlicu yrmðu 
69.8.53: eall þæt heo and se lichama to unrihte gefremedon dæges oððe nihtes wintres oððe sumeres eall hit bið þær cuð 
69.8.54: and bið micel gewin betwux deoflum and englum 
69.8.55: gif þara misdæda bið ma þonne ðara oðra þonne willað þa deoflu habban ða geswenctan sawle 
69.8.56: gif þær beoð gemette ma þara godra weorca þonne þara oðra þonne underfoð þa englas þa eadigan sawle mid miclum lofsange to ecere blisse 
69.8.57: simble ge scylon la geornfullan godes cempan understandan þæt ge habbað wið strangne gemæne 
69.8.58: eall þis lif is full hellicra deofla 
69.8.59: þa geondscriðað ealne middaneard and forwel oft hy beswicað þa þeawfullan weras þæt heo doð þæt gode lað is 
69.8.60: ac hi gecyrrað wel hrædlice þurh þara engla fultum þe dæges and nihtes hym abutan farað 
69.8.61: ðonne ge godan men to eowrum mete gan gemað þæs earmestan yrmincges þe æt eowrum dura stande oððe sitte 
69.8.62: hit bið swiðe uncuð hu gecweme he seo gode 
69.8.63: beo æfre eower mete and eower rest gode betæht and mid þære halgan rode gebletsod 
69.8.64: biddað eowerne drihten þæt ge magen and moten þurh his mihte deofol and his hete ofercuman and to his mildse becuman 
69.8.65: þær ge habbað mildse and blisse a butan ende amen 

