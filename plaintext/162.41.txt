iiii nonas nouembris passio sancti eustachii martyris sociorumque eius 

162.41.1: on traianes dagum ðæs caseres rixiendum deofolgilda biggenga wæs sum cempena ealdorman þæs nama wæs placidas æfter worulde swiðe æþelboren and swiþe þeonde on his weorcum and ealle oferhlifigende on wurðmynte 
162.41.2: wæs he soðlice on rihtwisnysse weorcum and on eallum godum weorcum swiðe gefrætwod 
162.41.3: ofþryhtum he gehealp and gemundbyrde þa ðe fordemde wæron 
162.41.4: and eac swilce he forwel manega þe unrihtlice fram yflum demum genyþrode wæron alyhte 
162.41.5: nacode he scrydde and swa ic soðlice secge ealle nydbehæfnysse he wæs dælende þam þe þæs behofodon 
162.41.6: and eac swilce his wif þa ylcan godan weorc beeode 
162.41.7: ac hi swaþeahhwæðere butu þa git hæðene wæron forþam þe him nan man þone godcundan geleafan ne tæhte 
162.41.8: hi hæfdon twægen suna þa hi tyhton þæt hi him geefenlæhton on godum willan 
162.41.9: wæs he witodlice swiðe æþele on rihtwisnysse and strang on gefeohte swa þæt þa hæþenan wæron fram him swiðe gewylde 
162.41.10: wæs he eac wel gleaw on huntunge and þæt singallice ælce dæge beeode 
162.41.11: ac se mildheorta and se welwillenda god þe simle æghwær to him þa þe him wurðe beoð gecygð ne forseah his godan weorc 
162.41.12: ne he nolde þæt his welwillende mod and gode swiðe wurðful buton mede sceolde beon forlætan and mid þam þystrum þæs deofollican biggenges oferwrigen beon 
162.41.13: ac æfter þam þe hit awriten is þæt on ælcre þeode þe rihtwisnysse wyrcð him bið andfencge 
162.41.14: he becom þa to þysse welwillendan mildheortnysse and hine mid þyllicum gemete gehælde 
162.41.15: hit gelamp sume dæge þæt he ferde ut on huntað mid eallum his werode and his wuldre 
162.41.16: þa geseah he micelne floc heorta and he ða gestihte his werod swa him gewunelic wæs hu hi on þone huntað fon sceoldon 
162.41.17: þa hi ealle ymb þone huntað abysgode wæron þa æteowde him sylfum an ormæte heort se wæs ormætre mycelnysse ofer ealle ða oþre and wlitig 
162.41.18: and þa gewende he fram þam flocce and ræsde into þam wudu þær he þiccost wæs 
162.41.19: þa þæt placidas geseah þa gewilnode he þæt he hine gefenge and him geornlice æfter ferde mid fæwum geferum 
162.41.20: þa æt nixtan wurdon hi ealle geteorode and he ana unwerig him æfter fyligde 
162.41.21: witodlice þurh godes forestihtunge ne hors ne he sylf gewergod wæs ne he for ðæs weges earfoðnysse ablan 
162.41.22: ac he lange æfter ferde and feor fram his geferum gewat 
162.41.23: se heort þa witodlice astah on anne heahne clud and þær gestod 
162.41.24: placidas ða lange stod and beheold þone heort and wundrode his micelnysse and ablan his æhtan 
162.41.25: him þa god geswutelode þæt he him swylcne dom ne ondrede ne his mægnes micelnysse ne wundrode 
162.41.26: witodlice betwux þæs heortes hornum glitenode gelicnys þære halgan cristes rode breohtre þonne sunnan leoma and seo anlicnysse ures drihtnes hælendes cristes 
162.41.27: and he mennisce spræce asende on þone heort and clypode to placidam þus cwæþende 
162.41.28: eala placida hwi ehtest þu min 
162.41.29: efne for þinum intingan ic com nu þæt ic þurh þis nyten þe me ætywde 
162.41.30: ic eom se crist þe þu nytende wurðast 
162.41.31: þa ælmyssan þe þu þearfum dest beforan me syndon 
162.41.32: and ic com þæt ic me þe ætywde þurh þysne heort and for hine þe gehuntian and gefon mid þam nettum minre mildheortnysse 
162.41.33: nis hit na riht þæt min se leofa þeow for his godum weorcum þeowige unclænum deoflum and þam unwittigum heargum 
162.41.34: þurh þæt ic com to eorðan on þisum hiwe swilcne þu me nu gesihst þæt ic mancynn gehælde 
162.41.35: þa ða placidas þis gehyrde þa wæs he afyrht mid þam mæstan ege and feoll of his horse to eorðan and þær læg sume tid dæges 
162.41.36: and aras þa eft and wolde gewislicor witan ymbe þa ætywnysse þe him æteawde and cwæð to him sylfum 
162.41.37: hwæt is þeos gesihð þe me her æteawde 
162.41.38: drihten leof onwreoh me hwæt ðu to me spræce þæt ic on þe gelyfan mæge 
162.41.39: þa cwæð crist to him hlyst nu placida 
162.41.40: ic eom hælende crist þe heofon and eorðan of nanan þingan geworhte and gedyde þæt leoht up asprang and þystro todælde 
162.41.41: and ic eom se ðe gesette dagas and tida and gear 
162.41.42: and ic eom se ðe man of eorðan gehiwode 
162.41.43: and for mancynnes hælo ic com to eorðan and flæsc underfeng and ahangen wæs and bebyrged and þy þriddan dæge of deaðe aras 
162.41.44: þa placidas þis gehyrde þa feoll he eftsona on eorþan and cwæð 
162.41.45: ic gelyfe drihten þæt þu eart se ðe ealle þincg geworhtest and gecyrst ða dweliendan and deade geliffestast 
162.41.46: þa cwæð drihten to him gif ðu on me gelyfst far to þære byrig to cristenra manna bisceope and bide hine fulluhtes 
162.41.47: ða cwæð placidas drihten leof mot ic þis cyðan minum wife and minum cildum þæt hi gelyfan on þe 
162.41.48: þa cwæð drihten to him far nu and sege hiom þæt hi fulwiht onfon 
162.41.49: and ge beoð þonne geclænsode fram deofolgilda besmitennysse 
162.41.50: and cum hider eft and ic þe fullicor ætywe and þe cyþe þa ðe toweard syndon and onwreo þa halgan gerynu 
162.41.51: hwæt ða placide on niht þanon ham ferde and his wife rehte eall þæt he geseah 
162.41.52: sona swa heo hit gehyrde þa cwæð heo hlaford min þone god þu gesawe þe ahangen wæs þe cristene men wurþiað he soðlice is ana soð god þe þurh swilce tacna gecigeð to him þa þe on hine gelyfað 
162.41.53: and on þissere nihte ic hine geseah and he cwæð to me 
162.41.54: nu tomergen þu and þin wer and þine suna cumað to me 
162.41.55: and nu ic oncneow þæt he sylf a is hælende crist 
162.41.56: witodlice he wolde under swilcum hiwe wundorlicre wæfersyne þurh þone heort ætywan þæt þu þy swiþor wundrie his mihta and on hine gelyfe 
162.41.57: uton nu faran on þissere nihte and begitan us þæt halige fulluht cristenra manna 
162.41.58: þurh þæt soðlice beoð his agenne þa ðe on hine gelyfað 
162.41.59: þa cwæð placidas to hire þæt ylce me sæde se þe ic geseah 
162.41.60: þa soðlice to middre nihte hi ferdon swa heora men nyston to cristenra manna sacerda and rehton him ealle þincg þe him ættywde wæron and þæt hi on god gelyfdon and halsodon hine þæt he hi gefullode 
162.41.61: se bisceop wæs ða mid micelre blisse gefylled and wuldrode god se þe wile þæt ealle menn hale beon and to soðfæstnysse wege becumað 
162.41.62: and he hi þa gecristnode and tæhte hi þa geryna þas halgan geleafan and gefullode hi on naman fæder and sunu and þæs halgan gastes 
162.41.63: and nemde placidam eustachium and his wif theophistim and his anne suna agapitum and oþerne theofistum 
162.41.64: and sealde him þæt halige geryne cristes lichaman and blodes 
162.41.65: and forlet hi þus cwæþende drihten hælende crist þæs lifigendan godes sunu sy mid eow and forgife eow þa ecan rica 
162.41.66: soðlice ic oncnawe þæt godes bletsung is mid eow 
162.41.67: brucað ge godes neorxnewonges and gemunað min iohannis ic bidde eow 
162.41.68: þa soþlice eft on ærnemergen genam eustachius feawa geferan and ferde to ðære stowe þær he ær þa gesyhðe geseah 
162.41.69: and tosende his geferan swilce for huntoðes intingan 
162.41.70: and he ana belaf and nealæhte to þære stowe and geseah þa ylcan gesihðe þe he ær geseah 
162.41.71: and feol niþer on his ansyne and cwæð 
162.41.72: ic halsige þe drihten and ic oncnawe þæt þu eart hælend crist þæs lifigendan godes sunu 
162.41.73: and nu ic hider com and bidde þine untodæledlican godcundnysse þæt þu me geswutelige þæt þu me ær behete 
162.41.74: ða cwæð se hælend to him eadig þu eart þe onfenge þone þweal minre gife and þe gegyredest mid undeadlicnysse 
162.41.75: and nu þu oferswiðdest deofol and fortræde þone þe þe beswac 
162.41.76: and nu ðu unscryddest þe þone brosnigendlican mann and þe gescryddest þone unbrosnigendlican se þurhwunað a on worulde 
162.41.77: nu beoð geswutelode þa weorc þines geleafan 
162.41.78: and deofles anda bið astyred wið þin forðan þu hine forlete and efest þæt he ælc yfel do ymbutan þe 
162.41.79: þe gedafenaþ soðlice fela aræfnian þæt þu onfo wuldorbeah 
162.41.80: efne þu wære nu oð þis up ahafen on þisse worulde æhtum and hwilwendum weorcum 
162.41.81: nu gedafnað þe þæt þu beo geeaðmet of þire hean idelnysse þæt þu eft beo up ahafen on gastlicum welum 
162.41.82: ne ateorige þin mægen ne ðu ne beseoh to þinum ærran wuldre 
162.41.83: ac eallswa þu gewilnodest þæt þu mannum gelicodost þurh þin sigefæst gefeoht and þam deadlican cynincge swa þe eac gedafenað to efestenne þæt þu me þam undeadlican cynincge þine trywa gehealde and on þissum tidum beon gecostnod þurh þrowunga and geswinc swa min se leofa ðeow iob and deofles oferswiðend þurh geþyld 
162.41.84: warna huru þæt nan wyrgung and ceorung astige on þinum geþohte 
162.41.85: soðlice þonne þu bist geeaðmodad ic cume to ðe and gelæde þe eft to þinum agenum wuldre and wurðscipe 
162.41.86: þa æfter þysse spræce astah crist to heofonum and cwæð to eustachio 
162.41.87: hwæðer is ðe leofre þe ðu nu onfo þa costnunga þe near þinum ende 
162.41.88: þa cwæð eustachius ic halsige drihten hælend 
162.41.89: buton hit unaræfnedlic sy to ofercumenne þa þing þe us synd fram ðe forestihtode læt us nu onfon þa costnunge 
162.41.90: and syle us geðyld to aræfnigenne þy læs se awyrgeda feond astyrige þæt we ænig þing cwæþan and geþencan ongen þinne willan 
162.41.91: drihten him to cwæð eustachi winn ongen soðlice min gifu is mid eow and gehylt eowre sawla 
162.41.92: eustachius gewende þa ham and arehte his wife eall þæt him fram drihtne gesæd wæs 
162.41.93: and hi bigdon heora cneowa and bædon god cweðende drihten hælend beo hit swa þin willa sy 
162.41.94: þa gelamp hit æfter feawum dagum þæt his hired wæs gestanden mid cwylmendre adle 
162.41.95: and wæron deada ægðer ge his þeowas ge þeowena 
162.41.96: þa ongeat eustachius þæt seo foresæde costnung him ða æt wæs 
162.41.97: and þancfullice hi underfeng and bæd his wif þæt heo ne ateorode ne to sarig wære 
162.41.98: þa eft æfter lytlan fæce wurdon his hors ealle and ælces cynnes nytena deade 
162.41.99: and he þa costnunga lustlice underfeng and dihlice mid his wife and mid his twam sunum aweg gewat 
162.41.100: þa þæt ongeaton yfele men þæt hi swa bereafode wæron þa ferdon hi to and namon heora gold and seolfor and eall þæt þær wæs 
162.41.101: and swa eall heora æhta losodon þurh deofles searwa 
162.41.102: on þam dagum gelamp þæt eall folc wurþodon symbelnysse mid þam casere þurh þone sige þe he on persia ðeoda gefeaht 
162.41.103: wæs hit eac þeaw þæt placidas on þære symbelnysse fyrmest beon sceolde forðam he wæs þæra cempena lareow and ealdorman 
162.41.104: þa wæs he soht and hine nan man findan mihte 
162.41.105: þa wundrodon ealle men þæt on swa lytlan fæce hine nan man findan mihte ne nan þing þæs him to belamp 
162.41.106: and se casere and ealle his þægnas wæron swiðe sarie for his færedlican aweggewitennysse 
162.41.107: þa cwæð his wif to him hu lange wunige we her 
162.41.108: utan niman uncre twa cild and faran heonan elles we beoð to hospe and edwite eallum þe us cunnon 
162.41.109: þa on niht genamon hy heora twægen suna and ferdon to ægypta lande 
162.41.110: soðlice æfter þam þe hi ferdon twegen dagas þa comon hi to sæ 
162.41.111: and þær gemetton scip standan and hi on þæt eodon and mid him reowan 
162.41.112: þa geseah þæs scypes hlaford þæt eustachies wif swiðe fæger wæs 
162.41.113: þa gewilnode he hi habban and gyrnde þæs scyptolles 
162.41.114: ac ða hi nan þincg næfdon to syllanne þa gyrnde he þæs wifes for þam tolle 
162.41.115: þa eustachius þæt aget þa nolde he hi alætan 
162.41.116: þa bicnode se sciphlaford to his mannum þæt hi hine ut sceoldon wurpan 
162.41.117: þa eustachius ongæt heora sarwa þa let he þæt wif and genam his twa cild and eode geomrigende and cweðende 
162.41.118: wa me and eow forþam eower modor is ælfremedum wære geseald 
162.41.119: eode þa swa heofende oðþæt he becom to sumum flode 
162.41.120: and ne dorste ða for ðæs flodes mycelnysse mid þam twam cildum ingan ac bær þæt an cild ærest and sette on oðre healfe þæs staðes and eode ongean feccan þæt oþer 
162.41.121: þa he ða wæs tomiddes wætres þa geseah he þæt an leo genam þæt cild and gewende to wuda mid 
162.41.122: he ða wæs geortruwad þæs cildes and gehwearf geðyldelice hopiende þæs oðres 
162.41.123: ac þa he ðyderweard wæs þa geseah he þæt an wulf genam þæt 
162.41.124: þa tær he his loccas heofende and wolde hine sylfne adrencan on þam wætre 
162.41.125: ac hine seo uplice arfæstnyss gestaþelode mid geþylde þæt he þæt ne dyde 
162.41.126: seo leo soðlice heold þæt cild ungederod æfter godes gestihtunge 
162.41.127: þa hyrdas ðæs landes geseonde þæt se leo þæt cild swa cucu bær æfter urnon and hit ahreddon 
162.41.128: and eallswa þa yrðlingas ahreddon þæt oðer cild æt þam wulfe 
162.41.129: witodlice ge ða hyrdas ge ða yrðlingas wæron of anre scire and hi þa cild afeddan mid him 
162.41.130: eustachius soðlice heora fæder wende þæt hi fram þam wildeorum abitene wæron eode þa heofende and cwæðende 
162.41.131: wa la wa hu ic nu greow swa þæt treow þe mid wæstmum bið fægre gefrætwod 
162.41.132: and eom nu swa þæt twig þæt bið acorfen of þam treowe and aworpen on micclum ystum and eghwanon gecnissed 
162.41.133: wa la on hu micelre genihtsumnysse ic hwilum wæs and eom nu bereafod swa an hæftnydlincg 
162.41.134: iu ic wæs cempena lareow and mid mycclum were ymbseald 
162.41.135: nu ic eom ana forlæten ne furþum mine bearn ic næbbe 
162.41.136: ac þu drihten ne forlæt me ne mine teares ne forseoh 
162.41.137: ic geman leof drihten þæt þu cwæde þæt ic sceolde gecosnod beon eallswa iob ac on sumum þingum mare ic þolige þonne he 
162.41.138: he soðlice þeh him æhta losodon swaþeah him wæs his myxen forlæten þæt he þæruppan sittan mihte 
162.41.139: ic soþlice on ælþeodignesse anxsumnysse þrowige 
162.41.140: he hæfde frynd þe hine frefrodon and him efensargodon 
162.41.141: ic soðlice on þis wæstene hæbbe wilde deor þe mine bearn me benaman 
162.41.142: he hæfde his wif mid him þe hine arette þeah he his bearna þolode 
162.41.143: ic witodlice æghwanane eom ungesælig buton westme 
162.41.144: ne furðum an spearca mines cynrenes nis me forlætan ac eom gelic þam bogum þe on westene æghwanane mid ystum slægene synt 
162.41.145: drihten leof ne onscunige ðu þines þeowes mænigfealdan word 
162.41.146: ic sorgie soðlice þæt ic ma spræce þonne hit gedafnað 
162.41.147: sete drihten heordrædene minum muðe þæt min heorte ne abuge to yflum wordum þilæs þe ic beo aworpen fram þire ansyne 
162.41.148: drihten leof syle me nu reste mire mænigfealdan gedrefednysse 
162.41.149: and mid þisum wordum he eode wepende on þone tun þe hatte dadissus 
162.41.150: and þær wunode and beget him biglyfne mid his weorce 
162.41.151: þa æfter micelre tide bæd he þæs tunes hlafordas þæt he moste healdan heora æceras and him mede earnian 
162.41.152: and he ðær drohtnode fiftyne gear 
162.41.153: his suna þonne wæron afedde on oþran tune and heora naðor nyste þæt hi wæron gebroðra 
162.41.154: witodlice se hæþena sciphlaford se ðe genam eustachius wif gelædde hi to his earde and godes gife hi gescylde þæt he hi ne gewemde þa hwile þe heo mid him wæs ealswa heo to gode wilnode 
162.41.155: and siððan he dead wæs heo wæs his yrfenuma 
162.41.156: æfter þissum wæs geworden micel hergung on þam lande þe eustachius ær on wæs 
162.41.157: and hi fela ðæra romaniscra landa awestan 
162.41.158: þa wæs se casere þearle geancsumod for þære hergunge 
162.41.159: and gemunde þa placidam and swiþe geomrode for his færlican awæggewitennysse 
162.41.160: gesomnode þa his fyrd ealle to him and geornlice axode be him and bebead þæt man faran sceolde swa wide swa his anweald wære and hine geornlice axian 
162.41.161: and he eac behet þam þe hine funden micelne wurðscipe and fremfulnesse 
162.41.162: þa ferdon soðlice twegen cempan þa wæron genemde antiochus and achaius þa ær wæron under eustachius handa 
162.41.163: and þurhferdon ealle þa land þe into rome hyrdon oððæt hi comon þær he wunode 
162.41.164: eustachius þa soðlice feorran hi behealdende be heora gewunelican gange hi gecneow 
162.41.165: and gedrefed on his mode he gebæd hine and cwæð drihten ure god þu ðe generast of ælcum geswince þa þe on þe gehihtað gefultuma me þæt ic mote þine þeowene mine gemeccan git geseon swa ic nu þas gehænde geseo þe me hwilon þenedon 
162.41.166: witodlice ic wat þæt mine bearn for minum synnum fram wildeorum abitene synd 
162.41.167: forgif me drihten þæt ic huru on æristes dæge hi geseon mote 
162.41.168: him þa ðus sprecendum com stefn ufane to him cwæðende 
162.41.169: getryw eustachi soðlice on þisse andweardan tide þu gehwyrfst to þinum þam ærran wurðscipe and þu onfehst ge þin wif ge þine cild 
162.41.170: witodlice on þære æriste þu gesihst micelre mærran þincg and þu onfehst þara ecra goda gelustfullunga and þin nama bið ecelice gemærsod 
162.41.171: eustachius þa ðis gehyrende mid mycelre fyrhto geslegen wæs þæt he gestandan ne mihte ac gesæt 
162.41.172: aras ða eft upp and locode wið ðæs weges and geseah þæt þa menn wæron wið his weard 
162.41.173: and he hi wel gecneow ac hi ne cneowan hine 
162.41.174: þa cwædon hi to him hal wæs ðu broðor he him on cwæð syb sy mid eow broðra 
162.41.175: ða cwædon hi eft sæge us la leof hwæðer ðu her wite ænigne ælþeodigne þe hatte placidas mid his wife and his twam sunum 
162.41.176: soþlice gif ðu hine us gecyþest we þe willað syllan gode mede 
162.41.177: þa cwæð he for hwilcum þingum sece ge hine 
162.41.178: hi cwædon he wæs us swyðe leof freond nu wolde hine geseon gif we hine geaxian mihton æfter swa fela gearum 
162.41.179: ða cwæð he nat ic her nanne swilcne wer soðlice ic sylf eom ælþeodig 
162.41.180: eustachius þa gelædde hi into his gesthuse and ut gangende bohte him win and him scencte for heora micclan geswince 
162.41.181: þa cwæð he to þam hushlaforde 
162.41.182: þas men synd me cuðe and hi forþi comon to me 
162.41.183: gif me nu mettas and win and ic hit þe gilde eft of mire hyre 
162.41.184: and he him þa glædlice tiþode 
162.41.185: and he ða eustachius him þenode and gemunde hu hi him ær þenodon 
162.41.186: and ne mihte forberan þæt he ne weope ac eode ut and þwoh his eagan and com eft inn and þenode him 
162.41.187: hi þa geornlice hine beheoldon and hine be dæle oncneowan and cwædon gelic is þæs man þam menn þe wit secað eaðe he hit mihte beon 
162.41.188: ða cwæð se oðer ic wat þæt he hæfde ane dolhswaðe on his hneccan þæt him gelamp iu on gefeohte 
162.41.189: gyman we nu hwæðer he þæt tacen þære wunde hæbbe 
162.41.190: þa hi þa hine geornlice beheoldon þa gesawon hi þa dolhswaðe on him 
162.41.191: and hi sona hine beclypton and cystan and weopen for blisse 
162.41.192: and axodon hine hwæðer he hit wære þe heora cempena lareow geo wæs 
162.41.193: he þa oðsoc þæt he hit nære 
162.41.194: hi þa ongen hine gecnæwne gedydon be þam tacne þe on his hneccan wæs þæt he hit wæs and hine axodon be his wife and his cildan hwæt hi geferdon 
162.41.195: he þa cwæð þæt he hit wæs and þæt his wif and his cild deade wæron 
162.41.196: ða sona wearð þis cuð eallum on þam lande and hi þider comon mid mycelre wundrunge and þa menn þe him æfter ferdon rehton þam mannum eallum be his ærran wuldre 
162.41.197: þa hi þis gehyrdon þa weopen hi ealle cwæðende 
162.41.198: eala þæt swa mycel healicnys swylces weres us þeowode 
162.41.199: ða cempan þa cyðdon him þæs caseres bebod and scryddon hine mid þam betstan reafe and læddon forð mid him 
162.41.200: and þa landleode hine furðor gebrohton and he hi mid sibbe forlet 
162.41.201: eustachius þa on þam wege him rehte hu him crist ætywde and hu he of fulwihte genemned wæs eustachius and eall hu him gelamp be his wife and his cildum 
162.41.202: þa embe fiftyne dagas comon hi to ðam casere and þa cempan hi þa arehton eall him hu hi hine fundon 
162.41.203: and se casere eode ongen hine and cyste hine and axode hwi he swa feor of his earde faran wolde 
162.41.204: he ða him and ealle his duguðe endebyrdlice arehte ealne his sið and his wifes and his cilda 
162.41.205: se casere þa and ealle wæron swiðe bliðe his ongeancymes and hine bædon þæt he eft fenge to þam anwealde þe he ær hæfde 
162.41.206: and he swa dyde 
162.41.207: het ða gegaderian fyrde 
162.41.208: þa he þa fyrde sceawode þa onget he þæt ðær næs fyrod genoh ongen heora fynd 
162.41.209: het þa of ælcre byrig and tunum gegaderian ma cempena 
162.41.210: þa gelamp hit þæt man bead þam tunræde þe his suna on afedde wæron þæt man sceolde twegen cempan gescyrpan to þære fyrde 
162.41.211: þa geceas man þa twegen cnihtas forþam þe hi wæron caflice and cyrtene and ælþeodige to þære fyrdunga 
162.41.212: þa wæs eall seo fyrd gegaderod beforan him and he hi þa getrymede and gesette swa his þeaw wæs 
162.41.213: þa geseah he ongemang oþrum þa geongan cnihtas þæt hi wæron wlitige on hiwe and lange on wæstmum 
162.41.214: gesette hi þa fyrmeste on his þenunge and wearð onæled on heora lufe 
162.41.215: and æfter þam þe he gefadod hæfde eall his werod swa his þeaw wæs þa ferde he to þam gefeohte 
162.41.216: and geeode þa land þe ða hæðenan ætbrodon hæfdon and hi þam casere underþeodde 
162.41.217: ferde ða forð ofer þæt wæter þæt wæs genemned idispis in þa inran land þæra hæðenra and hi ofercom and heora eard aweste 
162.41.218: þa git he wilnode þæt he innor ferde 
162.41.219: þa ðurh godes forestihtunge he becom to ðam lande þær his wif wæs 
162.41.220: hæfde hio hire gebogod on anan wyrtigan hamme and wæs hio swa we bufan sædon ungederod þurh godes gescyldnysse fram þæs hæðenan gemanan 
162.41.221: þa com eustachius mid his here to þam tune þe heo ða on wæs 
162.41.222: wæs seo wunung þær swyþe wynsum on to wicenne and his geteld wæron gehende hire wununge geslagene 
162.41.223: ða gelamp hit eac þæt þa twegen cnihtas hire suna heom in gecuron mid hyre meder 
162.41.224: ne hi niston þæt heo wæs hire modor ne heo niste þæt hi wæron hire suna 
162.41.225: þa an undermæl spræcon hi betwux him þærinne embe heora cildgeogoðe and seo modor sæt geornlice hlystende hire tale 
162.41.226: þa cwæð se yldra broðor þæt is þæt ic gefyrnost gemunan mæg þæt min fæder wæs cempena ealdorman and min modor swyðe wlitig wæs on hiwe 
162.41.227: and hi hæfdon twegen suna me and oþerne gingran 
162.41.228: and þa on niht ferdon hi ut and genamon unc and ferdon to sæ and ut reowan 
162.41.229: þa we up comon þa næs ure modor mid us nat ic forhwi 
162.41.230: þa genam ure fæder unc and bær us wepende forð on his weg 
162.41.231: þa becomon we to anre ea 
162.41.232: þa eode he in þæt wæter and bær mine gingran broþor and forlet me 
162.41.233: þa cyrde he eft ongean wolde feccan me 
162.41.234: þa com an wulf and gelæhte mine broðor 
162.41.235: and ær he to me cuman mihte færinga com of ðam wuda an leo and gegrap me and arn to wuda 
162.41.236: and þa hyrdas ðe þær gehende wæron ahreddan me and ic wæs ða afed on þam tune ealswa ðu wast 
162.41.237: and ic nyste hwæt min fæder geferde and min broþor 
162.41.238: þa se gingra broðor þis eall gehyrde fram þam yldran broðor þa aras he and gelæhte hine be þam swuran and cyste and clypte and sæde 
162.41.239: þurh ðone god þe cristene wurðað ic eom þin broðor be þire tale 
162.41.240: forþam me sædon þe me afeddan þæt hi me ahreddan fram þam wulfe 
162.41.241: ða hiora modor þas word gehyrde þa wæs eall hire heorte astired and hire innoð 
162.41.242: and þohte hwæðer hit hire suna wæron forðam he cwæð þæt heora fæder wære cempena ealdorman and eac þæt heora modor æt ðam scype forlætan wearð 
162.41.243: þa ðy oþre dege gesohte heo þæra cempena ealdorman þus cweðende 
162.41.244: ic bidde þe leof hlaford þæt þu me gelæde to minum earde 
162.41.245: ic eom soðlice romanisc and ic on hæftnyd hider gelæd wæs 
162.41.246: þa ongemang ðyssum beheold heo hine swyðe georne and gecneow þa tacna þe on his hneccan wæron 
162.41.247: and heo þa aforhtode and ne mihte forbæran þæt heo hit leng forhæle 
162.41.248: ac gefeoll to his fotum and cwæð ic halsige þe leof hlaford þæt þu ne beo geæbylged ongen þine þeowene 
162.41.249: ac for þinre arfæstnysse gehyr me and sege me hwæt þu sy 
162.41.250: ic wene leof þæt þu sy placidas cempena ealdorman and wære eft on fulluhte genemned eustachius 
162.41.251: þone eac swylce se hælend sylf wæs gemedemod þurh þone heort to his mildheortnysse gecigan þæt he on hine gelyfde 
162.41.252: and he ða þurh mænigfealde costunga þe him on becomon genam his wif þæt ic eom and his twegen suna agapitum and theophistum and ferde to ægypta lande 
162.41.253: and þa ða we reowan þa genam se sciphlaford me neadinga æt him forþam he wæs hæðen 
162.41.254: and he me gehæfte on his eðle and crist me is gewita þæt he ne nan man me ne gewemde oþ þisne dæg 
162.41.255: ac crist se lifigenda geheold mine clænnysse 
162.41.256: nu ic hæbbe eall þis gesæd swa hit gelamp nu bidde ic ðe þurh þæt miccle mægen ures drihtnes þæt þu me secge hweðer þu ðis gecnawe 
162.41.257: þa eustachius þis gehyrde þa beheold he hi and gecneow hi be hyre wlite and for micelre blisse weop and hi cyste 
162.41.258: and gode þancode se gefrefrað ealle þa þe on hine getrywað and of ealre angsumnysse generað 
162.41.259: þa cwæð heo to him hlaford hwær synd uncre suna 
162.41.260: he andswarode wildeor hi gelæhton and he ða arehte hire hu hi genumene wæron 
162.41.261: þa cwæð heo uton don criste þancung ic gelyfe witodlice þæt eallswa god unc geuþe þæt wit unc gemetton þæt he ealswa forgife þæt wit uncre bearn oncnawen 
162.41.262: ða cwæð eustachius and ne sæde ic þe þæt wilde deor hi gelæhton 
162.41.263: ða cwæð heo gyrstandæg ic sæt binnan minan cafertune 
162.41.264: þa gehyrde ic hu twegen geonga cnihtas spræcon him betwux be heora cildgeogoðe 
162.41.265: nu wat ic to soðan þæt hi synd uncre bearn 
162.41.266: ne hi sylfe nyston þæt hi wæron gebroþra buton þurh þa reccinge þe se yldra broþor rehte þam gingran 
162.41.267: ongit nu hu micel is godes mildheortnyss þe him forgeaf þæt hi hi gecnawan moston þæt hi gebroðra synd 
162.41.268: ða het eustachius hi to him clypian and axode hwæt hi wæron 
162.41.269: and hi him sona arehton eallswa we herbufan sædon 
162.41.270: and he þa gecneow þæt hi his suna wæron 
162.41.271: and hi to him genam and clypte and cyste 
162.41.272: and hi ða ealle heora cneowa gebigdon to criste and mid wope and onbryrdnysse þancunge dydon fram þære oþre tide þæs deges oþþe sixtan tide for heora gemetinge 
162.41.273: þa soðlice asprang se hlisa geond ealne þone hired 
162.41.274: and hi ealle gegadere wundrodon and blissodon for heora gemetinge and miccle þe bliðran þe hi oferwunnen hæfdon þa hæþenan 
162.41.275: ða þy oðran dæge dydon hi þa mæstan gebeorscype and gode þancodon his micclan mildheortnysse 
162.41.276: þa æfter þam þe hi gewyld hæfdon eall heora feonda land and hi mid micclum sige ham hwurfon and læddan mid him micele herehuþe and manige hæftnydlingas 
162.41.277: þa gelamp hit þæt se casere traianus wæs forðfaren ær þam eustachius of þam gefeohte come 
162.41.278: and wæs gesæt oþer cyning adrianus hatte se wæs hæðen and wyrsa on welhreownysse 
162.41.279: þa eustachius ongen com of þam gefeohte þa eode se casere him ongean swa hit þeaw is mid romanum 
162.41.280: and mersode micele symbelnysse for þam sige þe he geworht hæfde 
162.41.281: and axode hine embe þæt gefeoht and embe his wif and his suna hu he hi geaxode 
162.41.282: þa ðy oþran dæge ferde se casere to þam temple þæra deofolgilda and eustachius nolde in gan mid him ac stod þærute 
162.41.283: þa clypode se casere hine and axode hwi he nolde offrian þam godum for his sige and swiþost forþam þe he his wif and his cild funden hæfde 
162.41.284: ða cwæð he ic wurþige and gebidde minne drihten hælendne crist and him unablinnendlice bena offrige se þe gemiltsode mire eaðmodnysse and me geledde of hæftnyde and min wif me forgeaf and mine cild 
162.41.285: nat ic witodlice nanne oþerne god ne na wurðige buton þone heofonlican god se ðe ealle gesceafta gesceop ge þa heofonlican ge þa eorðlican and fela wundra wyrcð 
162.41.286: þa wearð se casere mid micelre hatheortnysse gefylled and het hine ungyrdan and bewæpnian 
162.41.287: and beforan his ansyne ætstandan mid his wife and his cildum swilce ofergægendne his hlafordes bebod 
162.41.288: and he swaðeah na to þæs hwon fram his geleafan and þam soðan gode gecyrran wolde 
162.41.289: þa geseah se casere þæt he hine þurh nan ðing awendan ne mihte fram cristes geleafan 
162.41.290: het ða hine gelædan mid his wife and his cildum into anum eorðhuse 
162.41.291: and het ane strange leo lætan in to him þæt hio hi abitan sceolde 
162.41.292: þa arn seo leo and gestod wið þone eadigan wer eustachium and aleat mid þam heafde and feoll to his fotum and geeaðmedde hi to him 
162.41.293: and aras eft and eode of þam huse 
162.41.294: eornostlice se casere geseah þas wundorlican wæfersyne þæt se leo heora ne oðhran 
162.41.295: þa het he gefeccan ænne ærenne oxan and þone onælan and þa halgan ðæron don 
162.41.296: þa com þider unrim folces cristenra and hæðenra to þisse wæfersyne þæt hi woldon geseon hu þa halgan þrowodon 
162.41.297: þa bæd eustachius þæt hi him fyrst leton þæt hi him to gode gebædon 
162.41.298: hi þa aþenedon up heora handa to gode cweðende 
162.41.299: drihten god eallra gesceafta scyppend gesewenlicra and ungesewenlicra þu þe eallum eart ungesewenlic on þinum mægenþrymme 
162.41.300: fram us soðlice þu wære gesewen swa þin willa wæs 
162.41.301: gehyr us nu leof drihten to þe gebiddende 
162.41.302: efne nu ure gewilnung is gefylled þæt we togædere cuman moston and geearnian to onfone þone gemanan þara haligra swa ða ðry cnihtas þe þurh fyr afandode wæron and swaþeah þe ne wiðsocon 
162.41.303: læt us nu drihten þurh þis fyr geendian and sele ðam mede on heofonum þines wuldres mid us þam ðe on eorðan ure gemyndig beo 
162.41.304: and syle him genihtsumnysse ofer eorðan and gif hi on sæ oððe on lande gefrecnode beon 
162.41.305: and hi ðe gecigan þurh urne naman beon hy alysede fram ælcere frecednysse 
162.41.306: and gif hi on synnum befeallan and hi þe þonne halsian þurh ure eadmodnysse forgif him drihten forgifnysse heora synne 
162.41.307: and eallum þe ure gemynd don and þe wuldrian forgif him fultum and heora gehelp 
162.41.308: forgif drihten þæt þyses fyres hæto sy gecyrred on wætne deaw 
162.41.309: and læt us on þisum geendian and gelicie þe on urum lichaman þæt hi ne beon totwæmede ac læt hi beon her ætgædere gelede 
162.41.310: þa hi ðis sædon þa com stefn of heofonum þus cweþende 
162.41.311: swa hit bið swa ge biddað and miccle ma 
162.41.312: forþam ge wæron winnende on godan life and ge wæron forþyldiende mænigfealde cosnunga and swaþeah næron oferswiþde 
162.41.313: cumað nu on sybbe and onfoð wuldorbeah eowres siges 
162.41.314: and for þissum hwilwendlicum yflum brucað þæra ecera goda on worulda woruld 
162.41.315: ða þis gehyrdon þa eadigan halgan þa sealdon hi hi sylfe þam fyre and þærrihte seo hæto þæs fyres acolode 
162.41.316: and hi þa wuldrodon þa anwaldan and hergendlican þrynesse and sungon godes lofsang and heora sawla on sibbe criste ageafon 
162.41.317: and þæt fyr heora ne æthran ne furþum an hær heora heafdes 
162.41.318: witodlice æfter þrim dagum com se arleasa casere to þære stowe and het geopenian þone ærenan searecræft þæt he gesawe to hwam þara haligra lichaman gewordene wæron 
162.41.319: þa geseah he hi gesunde 
162.41.320: þa wende he þæt hi ða git lyfdon and het hi ða wurpan ut on þa eorðan 
162.41.321: þa wundrodon ealle þa þe þær wæron þæt þæt fyr ne æthran furðon anes hæres on him ac heora lichaman wæron hwittran þonne snaw 
162.41.322: þa wæs se casere afyrht and þanon ferde to his healle 
162.41.323: and seo menio þe þær ætstod clypodon 
162.41.324: mycel and mære is se god cristenra manna and an soð god hælende crist 
162.41.325: and nis nan oþer buton him se gedyde þæt fyr ne fornam ne an hær heora feaxes 
162.41.326: and þa cristenan namon heora lichaman diglice and bebyrgdon 
162.41.327: and getimbrodon gebædhus siððan seo ehtnys gestilled wæs 
162.41.328: and mærsodon heora gemynd on þam dæge kalendas nouembris 
162.41.329: ðis is þæt lif þæra eadigra martyra and her is seo geendung heora wuldorfullan gewinnes 
162.41.330: witodlice ealle þa ðe geearniað and mærsiað heora gemynd and hi gecigað to fultume hi begitað þa god þe þam halgum behatene synd þurh ða gife ures drihtnes hælendes cristes 
162.41.331: ðam sy wuldor and miht on worulda woruld a on ecnysse amen 

