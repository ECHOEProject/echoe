dominica i post theophania domini 

48.7.1: monað us and mengað on þisum bocum hu sanctus gregorius se halga writere se ðis writ sette and wrat þæt we ymb us sylfe georne þencen 
48.7.2: lærð he us þæt we syn gemyndige þære worda þe drihten sæde on his bocum þæt þis woruldlice lif sceolde forð gewitan and forð adilgod beon 
48.7.3: and he us eac sæde þæt swiðe micel yfel on ðisne middaneard becuman sceolde ær he geendod wære þæt he ðonne on ðe þreað þæt he wolde þæt weron gearwe þonne we þis lif geendodon 
48.7.4: men þa leofestan ne læte we us næfre þa synne to ðan swiðe miccle ne to ðan swiðe hefege þyncan þæt we æfre forsceamien þæt we hi ne andettan 
48.7.5: forðan selre us is þæt man beforan anum men his gylta sceamie þonne eft on domesdæge beforan gode sylfum and beforan his englum and beforan ðam heofoncundun werode 
48.7.6: he þonne se æðela lareow sanctus paulus se apostol spræc and cwæð 
48.7.7: men þa leofestan us gedafenoð þæt we syn ætteowde ealle on domesdæge beforan godes heahsetle 
48.7.8: and þonne þær nænig man his sylfes gewerhta behydan ne mæg ne his agene andwlitan on leohtum wedere oððe on sunnan scinan becyrran ne mæg 
48.7.9: be ðam se ælmihtiga drihten sæde and þus cwæð 
48.7.10: filius hominis uenturus est in gloria cum angelis suis tunc reddet unicuique secundum opera sua 
48.7.11: mannes sunu cumð on heahnysse wolcnum and on his wlite wundorlice and on his þrymme mid englum and mid heahenglum and mid eallum þam heofoncundan mægene 
48.7.12: and þonne demð anre gehwilcum men æfter his sylfes gewyrhtum and geearnungum 
48.7.13: uton we nu geornlice þencan men þa leofestan hu arfest and hu egesful he eft cymð on þam dome to us 
48.7.14: uton we geðencan hwylce we nu syn and hwilce we beon sceolon 
48.7.15: hwæt we syððan ne magon nane lade gedon 
48.7.16: ac we sceolan gehwilcra þinga gode riht agildon on urum sylfra sawlum ealles þæs þe we him on ænigum þingum abulgon buton we ær eadmodlice hi ealle gebetan 
48.7.17: and we us urne drihten ondredan þonne we hine mid his mægenðryme cumende geseoð on ðam dome mid his englum 
48.7.18: and him þonne ða englas beforan singan onginnað and cweþað 
48.7.19: arisað nu ealle þa forsciredan and geherað drihtnes stemne 
48.7.20: and hi þonne cumað þa englas to feower hendum þyses middaneardes and heora byma blawað 
48.7.21: þonne arisað ealle ða þe fram frymðe middaneardes heora eagan be deað betyndon and rihtum geleafan onfengon 
48.7.22: þa beoð to þam dome gelaðode 
48.7.23: and þa þe her nellað heora synna andettan and betan iudeas and sylfcwalan and hæðene men ne ðurfon hi to ðam dome 
48.7.24: and hi beoð sona fordemde mid þi þe hi deaðe sweltað 
48.7.25: þonne beoð eorðan astyrede on fyres gecynde 
48.7.26: þonne ða scyldigan heom hearde ondrædað 
48.7.27: and hi þonne se ælmihtiga god onginð þreagan mid his heardlican stemne 
48.7.28: and þus cweð to him emne þan gelicost þe he to anum men sprece 
48.7.29: eala man hwæt ic þe geworhte of eorðan lame mid minum handum and þinum þam eorðlicum limum ic sealde mine sawle 
48.7.30: and ic ðe hiwode to mines sylfes anlicnysse and þa ðe gestaðolode on neorxnawanges gefean and þe bead mine bebodu to healdene 
48.7.31: þa ðu forhogodest and þa ðu wære of neorxnewanges ascofen 
48.7.32: and ic þe wolde eft milsian þæt ic fæmnenlicne innoð gesohte 
48.7.33: and ic wæs mid cildclaðum bewunden and ealle þa cildlican teonan ic arefnode 
48.7.34: and þa menniscan sar ic wæs þrowiende for þe and ic dranc eced wið geallan gemænged forðan ic þæt dyde þe minre swetnysse wyrðne 
48.7.35: and eac swilce þyrnenne beah ic onfeng ofer min heofod for ðe 
48.7.36: and ic wæs wundum þyrl to ðan þæt þu wære fram þam ecum deaðe genered 
48.7.37: and mine sawle ic onsænde betwux þa wællgrimum helletintregum to ðam þæt ic ða þine sawle þanan generede 
48.7.38: and ic þis eall fremede for ðe 
48.7.39: hwæt gededyst þu for me 
48.7.40: loca nu and sceawa þu dolh on minum handum and on minum fotum 
48.7.41: and geseoh þas mine sidan þe wæs mid spere þurhstungen þinum sare þe ic on minum lichaman onfeng to ðan þæt ic wolde þæt ðu wære rixiende on heofona rices wuldre 
48.7.42: forhwan la man forlure ðu þis eall þæt ic for ðe þrowede 
48.7.43: forhwon wære ðu swa unðancol þinre alysydnysse 
48.7.44: ic nanwuht to minum deaðe ne bidde 
48.7.45: agif me þine sawle swa clæne swa ic hio ær þe sealde 
48.7.46: min feorh ic sealde for ðe 
48.7.47: agif me þæt þin lif þæt ðu acwealdest mid sarlicum wundum þinra senna 
48.7.48: forhwan forwyrndest ðu me þæs mines agenan yrfes 
48.7.49: ic wæs þin fæder and þin drihten and emne eallinga ðin freond geworden 
48.7.50: and þu hit þa sealdest þinum ehtere þam awyridan and þam beswicendum deofle 
48.7.51: ac hwæt druge þu on ðam þa ic wæs unawededlic on minre godcundnysse and þa ic wæs þrowiendlic þæt ic wolde for ðe þrowiende beon and þu me mid ealle forhogodest 
48.7.52: and ic þe laðode to minum þam ecan life to ðam upplican rice þæt ðu a gemeleasodost 
48.7.53: gað ge nu awyrgedan on þæt ece fyr and on ðam ecan forwyrd þe gefyrn ærest wæs ðam deofle satane and his geferan gegearwodd 
48.7.54: ðær ne bið æfre ænig leoht gesewen ne nænig wynsumnes gemeted 
48.7.55: and þær syndon þa wyrrestan wildeor þe wundiað eowre sawle and þær syndon þa undeadlican wyrmas þe næfre ne sweltað 
48.7.56: and þæt fyr ne bið næfre adwesced ac hit to widan feore byrnað and eowra synna on eowrum sawlum þær byrneð 
48.7.57: and þær is eagena wop and toða gristbitung 
48.7.58: and þær syndon þa unmætan þystro and þær is egsa and fyrhta and þær is micel hreownes and þær is unrihtwisnys and þær is hungor and necedu and þær is yrmðo and nearonys and þær is unmætæ cyle and unarefedlic hæto gemeted 
48.7.59: nis þær nænig arfestnys ne nænig gemetfæstnys ac þær is seo wyrreste adl and se bitera wop and a in ecnysse cylnas 
48.7.60: men þa leofestan uton we us georne byrggan and uton georne biddan þæt we moton þæs weorðe beon þe he þonne cweð to his soðfæstum and to his gecorenum 
48.7.61: he cweð cumað ge to me and wuniað mid me on minum rice þæt ge geearnodon 
48.7.62: and hio þonne scinað swa beorhte swa sunne þonne hi æfre on midne dæg fægerest scineð and beorhtost 
48.7.63: þær is symle ece blis and soð sib and gefea 
48.7.64: and þær is singallice godes lof gehyred 
48.7.65: and þær is lufa and smyltnys and singal leoht and swete stænc 
48.7.66: men þa leofestan gif we wyllað on ðysse worulde teala don þa þrage þe us wile se ælmihtiga drihten lætan her for worulde and swa us man lærde þonne magon we þurh þæt geearnian þæt we on ecnysse libbað and blissiað on ðam rice þe we gehyrdon bi secgan mid englum and heahenglum and mid apostolum and mid soðum godes þrowerum and mid eallum soðfæstum and gecorenum þam godes sunu si lof þe leofað and rixat mid fæder and mid halgum gaste a to widan feore amen 

