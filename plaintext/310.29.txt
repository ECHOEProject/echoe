dominica secunda in quadragessima 

310.29.1: men þa leofeste we wyllæð her specan feawum wordum be þam ðrym þingun þe allum monnum beoð neodbehefe to witænne and to habbenne 
310.29.2: þæt is leafa and hiht and lufe 

310.29.3: riht ileafæ is þæt mon ilyfe on fæder and on sune and on haligne gast 
310.29.4: þæt heo ne beo na ðreo godæs ac is an almihtig god þe ðe sceop heofenæs and eorðan and sæ and allæ þa ðing ðe on þam bið 
310.29.5: þe hiht is þæt mon hopige to þam ecen life and on þam unasegendlice mede þe drihten hæfð ihaten ælc þare ðe mid gode willæ and mid gode dedæ his wille wurcæð her on worulde 
310.29.6: ðeo lufe is ðonne þridde 
310.29.7: þæt is þæt we beon ifulled mid þare soþan lufe to gode and to ure nextum 
310.29.8: we sceolen symle on ðissere lufe wuniæn 
310.29.9: forþam ðe iohannes þe fulluhtere cwæð þæt god wunige on ðam þe ðas lufe hæfð and he on gode 

310.29.10: men nu we iheræð ðæt god on us eardigæn wule and we on him is us swiðe mycel ðearf þæt we us sylfe weorðe don him to eardungstowe and þæt we on him eardigan moten 

310.29.11: þurh ðas six þing sceal ælc cristene mon hine sylfne gearwigan and clænsigæn þæt he wyrðe beo þæt god on him wunige 
310.29.12: þæt is andetnes and dædbot and halige weccæn ant festene and gebedu and ælmessededæ 
310.29.13: ðeo andetnes is to donne be allum þam synnum þe ðurhtogene beoð oððe on þance oððe on spæce oððe on dæde 
310.29.14: god wilnæð andetnesse forðam þe he wyle ure gultes forgifæn 
310.29.15: ðeo andetnes us deþ ægðer ge heo us hæleð ge heo us rihtwisæð and eac heo sylþ us ure sunne forgifenesse 
310.29.16: al þære forgyfenesse toopæ is on þare andetnessæ 
310.29.17: forþig we ne magon na hale wurðan on ðam toweardan life buton þurh andetnesse 

310.29.18: be þam cwæð salomon 
310.29.19: ðe þe bihyd his synnæ and heom nele andetten ne wurð he nefre ofer eorðan iriht ac þe ðe his synnæn andette and heom forlet he bigyt godes mildheortnesse and forgifenesse 
310.29.20: æfter þare andetnesse mon sceal underfon dædbote 
310.29.21: be þære cwæð þe hælend on his godspelle 
310.29.22: penitentiam agite adpropinquabit enim regnum celorum 
310.29.23: þæt is on ure ðeodum 
310.29.24: doþ dædbote forþam ðe heofene rice neahlæcð 
310.29.25: and iohannes þe godspellere cwæð 
310.29.26: doþ swylce westmæs swylce beon dæþbote wurðe 
310.29.27: he deþ ðonne þa wæstmæs þe beoð dædbote wurðe ðe þa idonæn gyltæs bewæpæð ant heom eft ne geætlæcæð 

310.29.28: swa hit on oðre stowe be þam icwæden is 
310.29.29: ne adicias peccatum super peccatum 
310.29.30: þæt is ne ecæ þu þa synne ofer synne 
310.29.31: forþam þe mon þe ða synne edlæcð þe he ær bette and geswikennesse behaten hæfde and hit is æfter bocenæ sagum ilice geþeawod þam hunde þe æt þæt he ær speaw 

310.29.32: ure drihten cwæð eft þurh ysayam þone witegæ 
310.29.33: lauamini et mundi estote 
310.29.34: aþweah eow and beoð clæne 
310.29.35: þe mon hine aðweah ant bið clæne þe ða forðawitene gyltæs bewepæð and mid tearum aðweah and eft ne ædlæchð þæt he ær beweop 
310.29.36: and þe mon hine ðweah and ne bið na clæne þe ðe bewepæð þa gultæs þe he ær dyde and na þe raðor ne forlætæð ac æfter þam tearum þa ylcen synnæn edlæcð þe he ær biweop 

310.29.37: eornostlice is to witenne þet þæt is soð dædbot þe mon mid mycele stiðnesse deþ and næfre æft þæt unriht ne þurhtyhð þe he ær lufode 
310.29.38: nis na þeo dædbote be þare geare itæle idemed ac bi þare biternesse þæs modes 
310.29.39: forþam ðe god ne sceawæð þa loncsumnesse þare tide ac he gesmeað þa wilnunge and þa geornfulnesse þæs modes 
310.29.40: þeah ðe þenne hwylc mon beo swiðe synful and arleas and unrihtwis ne sceal he him tweonigæn þæt he ne mage godes mildheortnesse bigitæn gif he wyle to dædbote cyrræn 
310.29.41: forþan ðe godes mildheortnes helpð ælcne þare þe on þisse life wyle dædbote don 
310.29.42: and þa ðe her on life forhogiæð oððe forscamiæð þæt heo nellæþ reowsunge don and heoræ gyltæs bewepan witodlice heo sceolon reowsiæn and wepæn on hellewite þer heo ne magen nane mildheortnesse geearniæn 

310.29.43: be þare stowe þe hælend cwæð on þam godspelle 
310.29.44: ibi erit fletus et stridor dentium 
310.29.45: þer biþ eagene wop and toðane grisbatung 
310.29.46: and þer nan oðer þinc ne biþ isegen buton edwit and onhrop and þer ne bið nan oðer þing ihyrd buten brune and chile and þurst and hungor and alle earmþe swa fela swa nan mon oðrum secgan ne mæg þe deoflen igearowedan beoð and his iferen 
310.29.47: þæt beoð þa ðe her on life fuliæð and him to ælcum unrihte gelædæþ 

310.29.48: men us is swiðe mycel to warnigenne wið þone ormeten brogan þare ungeendelicræ hellewitæ 
310.29.49: and we sculon mid mucele dædbote wið ure drihten þingiæn þæt we moten þa wite forbugon and to þam ece life bicumen 

310.29.50: nu þencð monig mon on his mode þenne he þis iheræð 
310.29.51: hwi sceal ic don mycele dædbote 
310.29.52: ic nabbe nænne healicne gylt idon 
310.29.53: ac ne cwæðe nan mon þæt forþan þe nan mon ne biþ swiðor biswicon þenne þe ðe hine sylfne selostne tællæð 
310.29.54: and eac we witan þæt we gyltæs wurcæð dæghwamlice na ðæt an mid ydele dedum and eac mid ydele spece 
310.29.55: þonne þe hælend be þam cwæð on þam godspelle 
310.29.56: omne ociosum uerbum quod locuti fuerint homines reddent rationem de eo in die iudicii 
310.29.57: þæt is on ure þeode 
310.29.58: bi ælc ydele wordum þe men specæð heo sculen gylden gescead on domesdæge 
310.29.59: mid þare dædbote mon sceal lufian halige weccæn 
310.29.60: forþan þe ða wæstmæs ðe of þare weccæn cumæð ahebbæð to heofenæn riche ðene þe heom lufiæð 

310.29.61: is eac monnum to witenne þæt dæs monnes wæcce þe wacæð for his oferfulle ant for oferdrynce and for unrihte ðance ant for unnytte spece ant eac for monige oðrum unnyttum wordum and weorcum nis to nane wæcce iteald 
310.29.62: ac heo is iteald to deofles weorce 
310.29.63: forþam ðe ðe deofel ne slæpæð næfre ac a he bið wacigende and syrwigende hu he moncun mage biswiken 
310.29.64: swa swa þe apostol be þam cwæð 
310.29.65: circuit querens quem deuoret 
310.29.66: he cwæð þæt he beo a farende and sæcende hwylcne he forswolegen mage 
310.29.67: ac us gedafenæð þæt we waciæn swa swa þe witegæ cwæð 
310.29.68: media nocte surgebam ad confitendum tibi super iudicia iusticie tue 
310.29.69: þæt is on ure geþeoden 
310.29.70: drihten ic wæs arisende to middere nihte to andettene ðe bi þine rihtwisnesse dom 
310.29.71: þonun us mynegæð þe hælend on ðam godspelle his leorningcnihtæs to wacigenne and þus cwæð 
310.29.72: beati serui illi quos cum uenerit dominus inuenerit uigilantes 
310.29.73: he cwæð eadige beoð þa ðeowæs þe heoræ drihten heom wacigende imet þenne he cymæð 
310.29.74: forþam þe he heom set ofer alle his gode 
310.29.75: þæt is ofer alle neorcxnæwonges murhðe 
310.29.76: and cwæð æft on oðrum stowum 
310.29.77: uigilate ergo quia nescitis in qua hora dominus uester uenturus sit 
310.29.78: þæt is on ure geþeodum 
310.29.79: wacigæð forþam þe ge nyten on hwylcere tide eower drihten cymeð 
310.29.80: hwæder he cyme on efen oððe on middere nihte oððe to hancrede oððe on dægræde 
310.29.81: þyg læs ðe he eow slæpende finde þenne he cymæð 

310.29.82: þenne is us mid þisse wæccan swiþe to smeagenne and to leornigenne embe ure drihtines bodu and ilomlice to biddenne 
310.29.83: forþam þe sanctus paulus cwæð þæt þæt singale ibæd mycel fremode mid gode 
310.29.84: swa hwylc mon swa wyle symle mid gode wuniæn he sceal ilomlice hine to gode biddan and ilomlice godes æ smeagen 
310.29.85: and þe þe reden cunne þe ræde 
310.29.86: þe þe nan ne cunne he lyste þam redendan 
310.29.87: hwæt we iheræð þet þa unrihtwisæn gitseræs and reaferæs geond weorulde smealice acsiæð 
310.29.88: ant eacc heoræ sceattæs syllæð hwanon heo magon þa teorigendlican gold geeacniæn 
310.29.89: and þonne heo his mest igæderot habbæð þonne sceolen heo þurh sum ungelimp þisses lifes æll hit forlæten 
310.29.90: and heo his of þisse life nan þing mare mid heom ne lædæð buton heom sylfum and synnæ and ða ecæ nyþeruncgæ 

310.29.91: þonne is swiðe mycel ðearf þæt we ilomlice smeagen and leorniæn hu we magen ure drihtines bodum rihtest healdæn and us to him sælost biddan 
310.29.92: forþam ðe we magon þurh ðæt us gæderigen ðonne unateorigendlice goldhord and þa ecan blisse mid gode and mid alle his halgum 

310.29.93: men we sculon eac mid oðre godum dedum swiðe georne fæsten lufigen and hureþingæ on þas halgæn tid 
310.29.94: forþam þe hit adiglæð þa unðeawæs and hit oferswyþ alle deofles costnungæ 
310.29.95: swa hieronimus be þam cwæð 
310.29.96: þæt ðæt fæsten aclænsige þæs monnes heortan and þone lichame and hit amydlæþ ða lahtræs and hit awæcð þa halgan mægnu 
310.29.97: augustinus cwæð þæt þa halgan festen beoð swyþe stronge flan ongean deofles costnungæ and heom mon swiðe raþe ofercymæð mid þare forhæfdnesse 

310.29.98: þæt is to witænne þæt ða festenu mid oðre godum dedum beoð swiðe anfencge 
310.29.99: and þæt fulfremede fæsten þe idon biþ mid ælmesdedum and mid gebedum færæð to heofenum and hit bicymæð to godes þrymsetle 
310.29.100: æræst heo ycð ða andweardan god and heo gegearuwæð þare synne forgifenesse 
310.29.101: and heo gemonigfealdaþ þæs monnes gear and heo geweligæþ ðæs monnes mod 
310.29.102: and heo tobræd his gemæru and heo clænsæþ alle his gyltæs 
310.29.103: and heo alysæð hine from deaþe and from ece wite and heo ascyræð hine from deoflæn and heo þud hine to engle werode 
310.29.104: þeo ælmes is ðreoræ cynne 
310.29.105: an is lichamlic þæt mon þam þearfum sylle þæt to gode mage 
310.29.106: and þa twa beoð gastlice 
310.29.107: oþer is þæt mon forgife þam ðe wið him agyltæð 
310.29.108: oþer þæt mon þone unwisæn and þone dwelligendan þreage and hine to rihte wæge cyrre 

310.29.109: gif we þenne ðas six mægnu healdæþ and heom geornlice lufigæþ þone wunæþ god mid us and we mid him 
310.29.110: na þæt an on þisse andwearde life ac eac on þam toweardæn 
310.29.111: þær ne bið nan wiðerwinnæ ne nan drefednesse ne nan unrotnes 
310.29.112: ac þær habbæð alle halige fulfremede lufe and fulfremedne wille mid fæder and mid sunu and mid ðam halgum gaste a on alræ woruldæ woruld a buton ende amen 

