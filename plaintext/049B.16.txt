ðis man gerædde ða se micele here com to lande 

49B.16.1: ealle we beþurfan þæt we geornlice earnian þæt we godes miltse and his mildheortnesse habban moton and þæt we þurh his fultum magon feondum wiðstandan 
49B.16.2: nu wille we þæt eal folc to gemænelicre dædbote þrig dagas be hlafe and wirtum and wætere 
49B.16.3: þæt is on monandæg and on tiwesdæg and on wodnesdæg ær michaeles mæssan 
49B.16.4: and cume manna gehwilc bærefot to circan buton golde and glæncgum 
49B.16.5: and ga man to scrifte 
49B.16.6: and gan ealle ut mid halidome 
49B.16.7: and clipian inweardre heortan georne to criste 
49B.16.8: and sceote man æghwilce hide pænig oððe pæniges weorð 
49B.16.9: and bringe man þæt to cirican 
49B.16.10: and siððan on þreo dæle be scriftes and be tunes gerefan gewitnesse 
49B.16.11: and gif hwa þis ne gelæste ðonne gebete he þæt swa swa hit gelagod is 
49B.16.12: bunda mid xxx penigum þræl mid his hide þegn mid xxx scillingum 
49B.16.13: and swa hwar swa þæt feoh up arise dæle man on godes est æghwilcne pænig 
49B.16.14: and ealswa þone mete þe gehwa brucan wolde gif him þæt fæsten swa geboden nære dæle man on godes est georne æfter þam fæstene eal þearfigendum mannum and bedridan and swa gebrocedum mannum þe swa fæstan ne magon 
49B.16.15: and hiredmanna gehwilc sille pænig to ælmessan 
49B.16.16: oððe his hlaford sille for hine buton he silf hæbbe 
49B.16.17: and heafodmen teoðian and þeowemen þa ðrig dagas beon weorces gefreode wið ciricsocne and wið ðam þe hi þæt fæsten þe lustlicor gefæstan 
49B.16.18: and on æghwilcan mynstre singe eal geferræden ætgædere heora saltere þa ðry dagas 
49B.16.19: and ælc mæssepreost mæssige for urne hlaford 
49B.16.20: and for ealle his þeode þartoeacan mæssige man æghwilce dæge on ælcan minstre ane mæssan sinderlice for ðare neode þe us nu on handa stent oðþæt hit betere wurðe 
49B.16.21: and æt ælcan tidsange eal hired aþenedum limum ætforan godes weofode singe þone sealm domine quid multiplicati sunt et preces et collecta 
49B.16.22: and ealle gemænelice gehadode and læwede bugan to gode georne and geearnian his mildse 
49B.16.23: and æghwilce geare heononforð gelæste man godes gerihta huru rihtlice wið ðam þe us god ælmihtig gemiltsige and us geunne þæt we ure fynd ofercuman motan 
49B.16.24: god ure helpe amen 

