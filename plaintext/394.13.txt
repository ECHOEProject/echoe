spel to forman gangdæge 

394.13.1: men ða leofestan þis syndon halige dagas and halwendlice and ussum sawlum læcedomlice 
394.13.2: and us geriseð þæt we hie wel begangen mid fæstenum and mid gebedum and mid reliquiasocnum and mid usse eaðmodlice gange 
394.13.3: forþan sanctus petrus se ealdorapostol ærest us gesette to healdanne ðas dagas and to beganganne for hæðenra manna gedwilde forþan þe hie hiera wiggild and hiera diofulgild on ðas dagas weorðedon and beeodon 
394.13.4: and we nu for þam þingum sculon þas dagas mærsian and weorðigan mid þam gesettum godum þe to þyssum dagum gelimpaþ 
394.13.5: syndon us nu forþan bec gesette þæt we þurh ða sculon geleornigan urne þane ecan ræd 
394.13.6: swylce us hafað geæld ure dryhten manege gastlice blacernas þa us sculon lihtan mid heofonlicre æfestnesse and mid haligre lare þætte nænig man on gedwolan þeostro ne ðurhwunige se ðe soðfæstnesse lioht gesion wile 
394.13.7: hwæt syndon þa blacernas þe us hafað ure dryhten forgifen to anlyhtanne ða dimnesse mancynnes ungetreownesse 
394.13.8: ðæt syndon heahfæderas and witigan and apostolas and bisceopas and mæssepreostas and oþre godcundan lareowas and manege godes cyrican 
394.13.9: and þam rihtum larum and ðam halegum bysenum we habbað mycle nydþearfe þæt we hyrsumien and ondrysenlice we þæt halige godspel gehyren and fæste we hit on urum heortum gestaðolian 
394.13.10: uton nu gemunan hu us ece dryhten on his godspelle lærde and þus cwæð 
394.13.11: non qui ceperit sed qui perseuerauerit usque in finem saluus erit 
394.13.12: nales se man se ðe onginneð gode dæde and eft forlæteð ac se þe þurhwunaþ on godum dædum se bið hal geworden and swa swa ða dæghwamlican synna ne bioð wanigende 
394.13.13: swa ðonne eac þa dæghwamlican læcedomas ne syndon na waniende 
394.13.14: twa tida on hiera endebyrdnesse her on worulde a singalice fyliað 
394.13.15: tempus flendi et tempus ridendi 
394.13.16: þæt is wopes tid and oðer hleahtres tid 
394.13.17: ne magon we ða hleahtras a singalice habban 
394.13.18: and ic wat geare þætte æghwylc man wyle þætte he gesio soðne gefean on þyssum middangearde ne he nu is ne he æfre wæs ne he æfre bið 
394.13.19: ac secen we soðne gefean þær þær he is ðæt is crist sylfa on heofena rices hyhðo 
394.13.20: swa he þonne dryhten sylfa gecwæð se ðæt gewin and þa frofre soðfæstra manna on his godspelle wæs ðus foresecgende 
394.13.21: in hoc mundo pressuram habebitis 
394.13.22: mundus hic gaudebit uos autem tristes eritis sed tristitia uestra conuertitur in gaudium 
394.13.23: ge sculon habban foreþrycnesse on þyssum middangearde 
394.13.24: and þes middangeard gefyhð and ge bioð unbliðe and hwæðere ge bioð unsiofiende hio gecyrreð eft eow on gefean 
394.13.25: swa þonne men þa leofestan winnen we on þyssum andweardan life þeah þe hit unyðe sie god us fultumiendum þæt we don symle þætte god sy 
394.13.26: þæt we þurh þæt mægen mid gefean and mid wynsumnesse wæstmas godra wiorca on þære toweardan worulde gesamnigan æfter þan þe hit on sealmum awriten is 
394.13.27: qui seminat in lacrimis in gaudio metet 
394.13.28: ða ðe sawað on tearum hie eft on gefean ripað 
394.13.29: for þæs ærestan mannes synnum adames we wurdon aworpene of neorxnawanges eðle and on þas wræcworuld sende 
394.13.30: and we swa syndon on þyssum middangearde swa we her nænig eðel ne habbað 
394.13.31: be ðon paulus se apostol cwæð 
394.13.32: dum sumus in corpore peregrinamus a domino 
394.13.33: he cwæð sanctus paulus þenden we bioð on lichoman we bioð elþiodige fram gode 
394.13.34: we magon heonon us geearnian þone ecan eðel and þone soðan gefean 
394.13.35: ne magon we þæra ægðer her on worulde agan ac we sculon on þære toweardan gesittan þæt us is on eðle gehealden 
394.13.36: to hwan sculon we secan on þyssum middangerde leornesse gefean on heofenum 
394.13.37: uton we nu forð tilian þæt we geearnien þæt we becuman moton gesæliglice to þam ecan and to þam ealdorlican eðle 
394.13.38: þær ure magas wilniað þæt hie us gesion and ure gefion moton usse yldran þa syndon heahfæderas and witegan and apostolas 
394.13.39: þær ure bidaþ ure ceasterliode þæt syndon englas and heahenglas 
394.13.40: and þær is sio wundorlice ceaster hierusalem þær ure bideð mid aþenedum earmum ure dryhten hælend crist 
394.13.41: uton nu forþan efstan þæt we dioful oferwinnen 
394.13.42: we sculon la geþencan þæt we syndon gastlice cypemen 
394.13.43: we sculon ceapian mid þyssum eorðlicum þingum þa hiofenlican goldhordas and mid þyssum hwilendlican þingum þone ecan welan and þa awuniendan 
394.13.44: cypemen hie sculon bion þonne hie ham cumen mid gesundum ceapum orsorge 
394.13.45: swa we þonne sculon bion swiðe hycgende and swiðe sorgfulle ða hwile þe we her sien in earnunga eces lifes þæt we þonne eft mægen bion gefionde in hiofenlican ham þæs uplican rices 
394.13.46: ne þynce us forþan æfre to lang þæt geswinc and þæt gewin her on worulde forþan þe þæt cymeð to ende 
394.13.47: and þa meda ne cumaþ æfre to ængum ende þe us goldene bioð beforan þam gewinnum 
394.13.48: forðam men þa leofestan forlæten we unnytne hleahter and blisse 
394.13.49: is us mycel nydþearf þæt we þæt eft mid tearum and mid heafe wepen and beten forþan þe dryhten on his godspelle þus cwæð 
394.13.50: ue uobis qui ridetis nunc quia lugebitis et flebitis 
394.13.51: he cwæð wa eow þe nu hlihhaþ forþan þe ge eft heofað and wepað 
394.13.52: efne swa he openlice cwæde 
394.13.53: ða men þe mæstne dream and mæstne welan and mæste blisse butan godes on drysnum up ahebbað her on worulde hie þonne eft mæste unrotnesse butan ende and mæstne ungefean butan ænigre blisse hie onfoð and aræfniað 
394.13.54: forþan men þa leofestan þa hwile þe we her lifigen utan we us biddan godes mildheortnesse 
394.13.55: þæt he us sende swa in ða lufan þæs ecan lifes þæt we ma lufien þone ecan eðel þonne þis andwearde lif and ma þencen symle be ðam toweardan life þonne be þyssum þe we her on lifiað 
394.13.56: ðis syndon swares and geswinces dagas swa we hit sylfe ongytan magon on þam manigfealdum unieðnessum þe dæghwamlice on manna cynn fealleð on misgewidrum for manna gewyrhtum 
394.13.57: magon we nu ongitan men þa leofestan þætte ure ealra ende swiðe mislice toweard nealæceð 
394.13.58: nu syndon þa godes cyrican bereafode and þa wiofeda toworpene þurh hæðenra manna gehresp and gestrodu 
394.13.59: and þa weallas syndon tobrocene and toslitene and þa godcundan hadas syndon gewanode for hyra sylfra gewyrhtum and geearnungum 
394.13.60: and nalas þæt an godes þeowas ane syndon ac eac swylce cyningas and bisceopas and ealdormen þa þe ðysse þeode rædboran syndon hie habbað þa godcundan hadas and þæt godes folc gestroden and bereafod for leasum tyhtum and lyðrum metsceattum 
394.13.61: and we þonne nu for ure ealra gewyrhtum þas egeslican þing and þas ondrysenlican her on worulde þrowigað 
394.13.62: forþan we habbað mycle oferþearfe þæt we ðas þing ealle mægene geþencen þe we nu hwile her ymb spræcon 
394.13.63: lufigen we nu þy geornlicor þas haligan dagas þy we magon mycel god ussum sawlum on him gestrynan 
394.13.64: þancien we ussum dryhtne wordum and dædum þysse gesamnunge and þæt we gebidan moston þysse halgan tide 
394.13.65: tilien we nu forðan þæt we hie gedeflice begangen mid gastlicum mægenum þe ðærto geset is 
394.13.66: se god us to ðam gefultumige þe ofer us ealle liofað and rixað amen 

