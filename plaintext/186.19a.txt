to eallan folke 

186.19a.1: leofan men understandað þæt ærest cristenra manna gehwylc ah ealra þinga mæste þearfe þæt he cunne godes riht ongitan 
186.19a.2: and gelifan on god ælmihtine þe ealle þinc gesceop and geworhte 
186.19a.3: and siþþan is micel þearf þæt gehwa understande hwanon he sylf com and hwæt he is and to hwam he geworþan sceal 
186.19a.4: forþam of eorþan wurdan ærest geworhte þa þe we ealle of coman 
186.19a.5: and to eorþan we sceolan ealle gewyrþan 
186.19a.6: and syþþan habban swa ece wite a butan ende swa ece blisse swa hweþer swa we on þisum life ær geearnodan 
186.19a.7: eala lytel is se fyrst þises lifes 
186.19a.8: and lyþre is þæt we lufiaþ and onwuniaþ 
186.19a.9: and foroft hit wyrþ ealra raþost forloren þonne hit wære ealra leofost gehealden 
186.19a.10: ac uton don swa us micel þearf is tilian þæs þe us næfre ne ateoraþ 
186.19a.11: lufian god eallum mægene and eallum mode 
186.19a.12: and wyrcan georne his leofan wyllan 
186.19a.13: his willa is þæt we a æfter ure agenre þearfe ieornlice wunian 
186.19a.14: and þæt gegearnian þæt we to geþaþode sindon 
186.19a.15: þæt is heofonan rices mirhþe 
186.19a.16: þæt he hafaþ geearcod ælc þæra manna þe his willan gewyrcþ her on worulde on life 
186.19a.17: ah uton don swa we þearfe agon 
186.19a.18: beon mildheorte and ælmesgeorne 
186.19a.19: and eadmode and soþfæste 
186.19a.20: and unswicole and gesibsume and rihtwise þæs we æfre magon don on eallum þingum 
186.19a.21: uton we geþencan hwæt we behetan þa þa we fulluht underfengon oþþe þa þe æt uran fulluhte ura foresprecan wæran 
186.19a.22: þæt is þæt we woldon a god lufian and on hyne gelyfan and his beboda iornlice healdan 
186.19a.23: and deofol onscunian and his unlara georne forbugan 
186.19a.24: þis man behæt for ælc þara manna þe þe fulluht underfehþ 
186.19a.25: and þeah þæt cild for iegoþe specan na mage þonne hit man fullaþ his freonda foraspæc forstynt him þæt ylce þe hit sylf spræce 
186.19a.26: is þeah ma manna þonne þearf wære þe þises behates gescead ne cunnon 
186.19a.27: twa word behealð micel abrenuntio and credo 

