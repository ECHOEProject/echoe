sermo ad populum 

331.17.1: leofan men understandað þæt ærest cristenra manna gehwylc ah ealra þinga mæste ðearfe þæt he cunne godes riht ongytan þurh lare and lage 
331.17.2: and gelyfan anrædlice on god ælmihtine þe is waldend and wyrhta ealra gesceafta 
331.17.3: and syððan is eac þearf þæt gehwa to understande hwanan he sylf com and hwæt he is and to hwam he geweorðan sceal 
331.17.4: of eorðan gewurdan ærest geworhte þa ðe we ealle of coman 
331.17.5: and to eorðan we sculan ealle geweorðan 
331.17.6: and syððan habban swa ece wite a butan ende swa ece blisse swa hwæðer swa we on þisse life ær geearnedon 

331.17.7: eala lytel is se fyrst þyses lifes 
331.17.8: and lyðre is þæt we lufiað and onwuniað 
331.17.9: and foroft hit wyrð raðost forloren þonne hit wære leofost to gehealden 

331.17.10: ac utan don swa us mycel þearf is tylian þæs ðe us næfre ateorað 
331.17.11: lufian godd mid eallum mode and mid eallum mægne 
331.17.12: and wyrcan georne his willan 

331.17.13: his wylla is þæt we aa æfter ure agenre þearfe geornlice winnan 
331.17.14: and þæt geearnian þæt we to gelaðode syn 
331.17.15: þæt is heofona rice 
331.17.16: ðæt he hæfð gegearwod ælcum þæra þe his willan gewyrcð her on worulde 

331.17.17: utan don eac swa we þearfe agan 
331.17.18: beon mildheorte and ælmesgeorne 
331.17.19: and eadmode and soðfæste 
331.17.20: and unswicole and rihtwise þæs þe we magan on eallum ðingum 

331.17.21: geðencan hwæt we behetan þa we fulluht underfengan oðþon þa ðe æt fulluhte ure forespecan wære 
331.17.22: and þæt is þæt we woldan a god lufian and on hine gelyfan and his bebodu healdan 
331.17.23: and deofol ascunian and his unlara georne forbugan 
331.17.24: þis man behet for ælcne þæra þe fulluht underfehð 
331.17.25: and ðeah þæt cild for geogoðe specan ne mage þonne hit man fullað his freonda forspæc forstent him eal þæt ylce þe hit spæce 
331.17.26: is þeah ma manna þonne þearf wære þe þises behates gescad ne cunnan 
331.17.27: twa word behealdeð mycel abrenuntio and credo 

