394.25.1: menn ða leofestan þis syndon halige dagas and halwendlice and urum sawlum læcedomlice 
394.25.2: and us gedafenaþ þæt we hie wel begangen mid fæstenum and mid ælmesdædum and mid haligum gebedum and mid reliquiasocnum and mid urum eadmodlicum gange and mid eallre heortan onbryrdnesse 
394.25.3: and uton lætan ure idelan spræca ægðer ge þonne we ut gangen mid haligdome ge þonne we into cyrican gangen 
394.25.4: forðam þe þam deofle bið swa leofre swa we seldor on godes temple cumen and þonne we þærinne beoð butan tweon gif we elles hwæt þærinne doð butan þæt þæt us beboden ys on haligum bocum 
394.25.5: he us eall ðæt oðer lærð 
394.25.6: selre bið urum gehwylcum þæt we na on cyrecan ne cumen þonne we cumen gyf we þærinne idele spræca drifan willað and idele geþancas þærinne geþencan 
394.25.7: forþam þe se deofol æfter urum forðsiðe ealle þa idelan spræca and þa dyslican word þe we þærinne gesprecað and þa unnyttan geþohtas þe we þærinne geþencaþ ealle hie eft deoflu æfter urum forðsiðe ongean aweorpaþ butan we ær geswican willan 
394.25.8: we ræddon on haligum bocum þæt sum wæs mære wer on eorðan se wæs godes witiga þam wæs nama elias 
394.25.9: be ðam ys awriten on haligum bocum þæt he abæd æt gode for þæs folces geleafleste þe he mid wunude and for hira manfullum weorcum þæt hit ne rinde þrim gearum ne þærto eacan syx monðum 
394.25.10: and sona swa he eft geseah and ongeat þæt þæt folc to gode cyrde he eft hrædlice æt gode abæd þæt he eft ren ofer eorðan wæstmas sealde and he hrædlice tiða wæs 
394.25.11: uton us nu ealle þe geornor warnian and forlætan urne gedwolan and unrihthæmedo and ærætas and oferdruncennessa and hlafordswicunga and ofermett and andan and oferfylle and galnesse and sceandlicnessa and leohtbrædnessa and idele spræca and ealle unclænnessa and ealle yfelo þe læs us ahwæne god for urum yfelum geearnigum ure eorðan wæstmas fram afyrre and us swylce witu on asende þe we aræfnian ne magon 
394.25.12: ac utan symle of eallum þam godum þe us god her on worulde læne hym þa teoðunga don eadmodlice þonne tiðaþ us dryhten þe rumodlicor þara nigon dæla 
394.25.13: and utan georne of ðam nigon dælum godes þearfum ælmessan dælan forþan seo ælmessylen alyst þone synfullan mann fram synnum and fram deaþe 
394.25.14: and swa swa wæter adwæscit fyr swa adwæscit seo ælmessylen þa synna of manna gehwylcum þe hy rumodlice dæleð 
394.25.15: fæsten and ælmessylen sceolon æghwylcum cristinum menn ætgædere fyligean forðam þæt fæsten ys halig þing and hit is heofonlic weorc 
394.25.16: and hit is duru ðæs heofonlican rices and hyt ys hiw þære toweardan worulde 
394.25.17: and se byð gode geþeodd se ðe hyt haliglice deð and he byð geelfremed fram middangerde and he byð gastlic geworden 
394.25.18: þurh þæt beoð leahtras afyllede and þæt flæsc byð geeadmett 
394.25.19: and þurh þæt beoð deofles costunga oferswiðede and hyt framað swiðe myclum for gode þam þe hyt willindlice fæst 
394.25.20: and seo ælmessylen ys gefyllednes and fulfremednes eallra goda 
394.25.21: and heo ys halig þing and heo geycð þa andweardan and heo gewanaþ synna 
394.25.22: and heo gemænigfylt gear and heo geæðelað þæt mod 
394.25.23: and heo tobræt gemæro and heo aclænsað eallo þing 
394.25.24: and heo alyst fram deaþe and fram witum and heo geþeodeð þone mann þe hy begæð godes englum and hine ascyreð fram deoflum 
394.25.25: and heo ys unoferwinnendlic weall ymb þa sawle 
394.25.26: and heo fram adrifð deoflu and englas togelaðað on fultum 
394.25.27: and heo þurhfærð þone heofon and heo forestepð þone syllendan on heofona rices wuldre and heo cnyst heofona rices duru 
394.25.28: and heo awecð englas ongean and heo tosomne gecigeð dryhten ælmihtigne on fultum þam þe hie luflice and rumodlice dæleð 
394.25.29: þreo cynn syndon ælmesdæda 
394.25.30: an is lichomlic þæt man þam wædliendan to gode sylle swa hwæt swa man mæge 
394.25.31: oðer is gastlic þæt man forgife þam þe oðerum ænig yfel deð eall þæt he him to wite 
394.25.32: þridde is þæt man þa dweliendan on soðfæstnesse wegge  gelædde 

394.25.33: utan nu men þa leofestan georne ægðer began ætgædere ge fæstenu ge ælmysdæda 
394.25.34: and uton us georne scyldan wið þa ehta heafodleahtras þe singallice manna sawla wundiað and god geæbyliað and deoflu gegladiað and on helle gebringað ælcne þara þe hie oð hira ytemestan dagas begað 
394.25.35: se forma heafodleahtor ys ofermodignes 
394.25.36: seo ys gecweden cwen eallra yfela 
394.25.37: þurh ða feollon englas of heofonum on helle and to deoflum gewurdon 
394.25.38: and heo ys gecweden angin ælcere synne 
394.25.39: seo byð oft upp asprungen of forhogunge godes beboda 
394.25.40: and þonne þæt mod byð upp ahafen be godum wurcum þonne se mann wenð and teleð hyne sylfne rottran þonne oðerne 
394.25.41: of þære byð soðlice acenned ælc unhyrsumnes and geþristlæcung and geflit and gedwyld and gylp and oðere manega yfelu 
394.25.42: ac þas mæg seo soðe eadmodnes ealle oferswiðan 
394.25.43: þonne ys se oðer heafodleahter gecweden gifernes 
394.25.44: seo ys ungemetigende gewilnung ægðer ge ætes ge wætes 
394.25.45: þurh þa þa forman magas mennesces cynnes forspildon heofona rices gesælignesse and wurdon aworpene on þis earmlice lif 
394.25.46: on þam byð ælc mann þurh synne acenned and þurh geswync he leofaþ and þurh sar he swylt 
394.25.47: seo byð gesewen þrym gemetum on þam menn rixiende 
394.25.48: þæt ys þonne þæt se man wile ær rihtre tide hys willon mete þicgan and dryncas drincan and mare lufað on ægðerum þara þonne hyt ænig gemet sie 
394.25.49: of þære bið acenned ungescead bliss and sceandlicnes and leohtbrædnes and idel spræc and lichoman unclænnes and unstaðolfæstnes modes and druncenes and galnes and oðere manega yfelo unatellendlice 
394.25.50: and þonne mæg seo beon selest oferswiðed þurh fæsteno and þurh forhæfednesse 
394.25.51: ðonne ys se þridda heafodleahter gecweden forlyr 
394.25.52: þæt ys eall lichamlic unclænnes 
394.25.53: of ðam bið acenned modes blindnes and eagena unstaðulfæstnes and idele plegan and wrænnes and eall unforhæfdnes and hatung godes beboda and gymeleast þæs toweardan lifes and oðere manega 
394.25.54: þæt byð ðeahhwæðere oferswiðed þurh soðe lufe and þurh gehealdsumnesse and þurh gemynd þæs ecan fyres and þurh ege godes andweardnesse 
394.25.55: þonne ys se feorða heafodleahtor gecweden gytsung 
394.25.56: seo is swiðlic grædignes ægðer ge welan to hæbbenne ge to gehealdanne and heo ys witodlice ungefyllendlic cwyld 
394.25.57: eallswa wæterseoc mann þam wyxt to geiht þurst þæs ðe swiðor þe he swiðor drincð swa byð se gytsienda man swa he mare hæfð swa he mare gewilnað 
394.25.58: þære gytsunge cynnreno syndon anda and stala and sceaðunga and mannslihtas and leasunga and unrihtwise domas and soðfæstnesse forhogung and oðere manega yfelo 
394.25.59: seo byð soðlice oferswiðed þurh godes ege and þurh soðe lufe and þurh mildheortnesse wuruc 
394.25.60: þonne ys se fifta heafodleahter gecweden yrre 
394.25.61: þurh þæt ne mæg nan mann habban fullþungennesse hys geþeahtes 
394.25.62: of ðam sprytt modes toðundennes and saca and teonan and æbylgð and yfelsacung and blodes agotenes and mannsliht and grædignes teonan to wyrcanne 
394.25.63: þæt byð soðlice oferswiðed þurh geðyld and þurh þolomodnesse and þurh andgytlic gescead ðe god onasæwð on manna modum 
394.25.64: þonne ys se syxta heafodleahtor gecweden sleacnes 
394.25.65: seo derað þearle foroft þam þe gode þeowgean willað forðam þæt mod geondscrið geond eallo þing 
394.25.66: þis is se leahtor þe swiðost munecas ut anytt of hyra mynstrum on worulde and hie ut awyrpð of hira regullican drohtunge on leahtra seaðas 
394.25.67: of þære byð acenned slapolnes and sleacnes godes weorces and unstaðolfæstnes stowe and worung of stowe to stowe and murcnung and idele spræca and oðere manega yfelo 
394.25.68: seo byð þeahhwæðere oferswiðed þurh þone bigang þære rædinge and ðurh þa singalnesse þæs godan weorces and þurh þa gewilnunge þæra meda þære toweardan eadignesse 
394.25.69: þonne ys se seofeða heafodleahter gecweden unrotnes 
394.25.70: þonne syndon soðlice twa cynnryno unrotnesse an halwendlic and oðer cwylmberendlic 
394.25.71: ðonne witodlice is seo unrotnes halwendlic 
394.25.72: þonne þæs synnfullan mannes mod byð geunrotsud for his synnum 
394.25.73: ðonne is oðer men ða leofestan ðysse worulde unrotnes seo gewyrcð deað þære sawle and heo ne mæg nan þing on godum worcum fromian ac heo gedrefeð þæt mod and on orwennesse oft ðæs mannes mod gebrincð 
394.25.74: of þære byð acened yfelnes and modes angsumnes and wacmodnes and byternes on þære ne byþ nan gelustfullung þyses andweardan lifes 
394.25.75: seo byð soðlice oferswiðed of gastlicre blisse and of hyhte þæra toweardra goda and of haligra gewrita frofre 
394.25.76: ðonne ys se eahtoða heafodleahter gecweden idel wuldor 
394.25.77: þæt is witodlice idel to wuldrigenne þonne se mann gegyrnð þæt he beo hered on his godum and ne sylð gode nanne wyrðment ne hit ne geteleð to godcundre mihte swa hwætt swa he godes deð ac eall swylc he hit of him sylfum hæbbe 
394.25.78: þonne se mann ne mæg nan þing godes habban butan godes gife swa swa he sylf his leorningcnihtum sæde ne mage ge nan þing butan me don 
394.25.79: ðonne soðlice of ðyses leahtres wyrttrum byð acenned boiung and gylp and æbylð and ungeðwærnes and gifernes and licettung godes wurces 
394.25.80: þonne se mann wyle þæt beo be him gehered þæt he furþon don ne cann þonne ys þære adle læcedom gemynd þære godcundan godnesse 
394.25.81: þurh ða us synt ealle god forgyfene þe we on þysse worulde syndon gesewene to hæbbene and seo ece soðe lufe þæs sylfan godes 
394.25.82: on þæs lofe we sceolon don swa hwæt swa we on 
394.25.83: hie him on helle togenes beoð geearwode and þær þonne æfre on ecnesse witu þoliað 
394.25.84: hwig nelle we nu we eaðe magon and us god þone fyrst her on worulde forlæten hæfð godes willan georne wyrcan and to his þam uplican rice onetan 
394.25.85: þær ys ece med and þær ys lif butan deaðe and þær ys gefea butan unrotnesse and þær is leoht butan þystrum and ðær is wlite butan awendednesse 
394.25.86: and þær is ece blis and ece gefea mid þam ecan fæder and mid ðam efenecan suna and mid his þam efenecan haligan gaste a butan ende 

