331.53.1: leofan men 

331.53.2: uton nu geþencan broðor mine hwylc ure eard is in þissum middanearde 
331.53.3: efne he is þon gelic þe hwylc man hine gestaðelie in oðres mannes huse 
331.53.4: nat he na hwylce dæge oððe on hwylce tid him bið to gecweden 
331.53.5: gang ut forþam þis nis þin hus þe þu on eardest 
331.53.6: næfst ðu her leng nænige wununge 
331.53.7: ne we nytan þe geornor on hwylce tid we ðis læne lif alætan sceolon 
331.53.8: we mihtan eaðe mid micclum egesan forhtian 
331.53.9: forðam þe sceal anra manna gehwylces ende gewurðan 
331.53.10: and him þonne bið eft þær his sylfes dædum demed swa god swa yfel swa he ær gefremede godes oððe yfeles 
331.53.11: ge soðfæstum mannum ge unsoðfæstum ge ricum ge heanum 
331.53.12: him cumað togeanes his sawle twegen englas 
331.53.13: oðer bið godes encgel se bið swa hwit swa snaw 
331.53.14: oðer bið deofles encgel se bið swa sweart swa hræfen oððe silharewa 
331.53.15: and heora byð ægðer myccles geferscypes 
331.53.16: hi þonne habbað mycel geflit ymbe ða sawle on hwæðere geferræddene heo beon scule 
331.53.17: gyf þonne þa deoflu þæt ongytað þæt heo sceal beon on heora geferscype þonne beoð hi ealle efenhleoþriende and swyðe bliðe 
331.53.18: and þa englas beoð swyðe sarige and unrote gewordene 
331.53.19: ðonne cweþað þa deoflu þus 
331.53.20: noster est ille homo 
331.53.21: ðæt is on ure geþeode þæt hi cweþað ðis is ure mann 
331.53.22: forðam þe heo urum larum gelefde 
331.53.23: and heo wæs wiðerweard and receleas 
331.53.24: and ungehersum æghwylcum þæra manna þe hine tela lærde 
331.53.25: and to his sylfes ræde tihte 
331.53.26: and to godes willan getrymede 
331.53.27: hi ðonne þa deoflu secgað and reccað eall þa yfel þe he æfre gefremede 
331.53.28: and hi hit eall on heora bocum awriten habbað and ðus cweþað 
331.53.29: suscitate animam de corpore grauiter 
331.53.30: ðæt is aweccað nu grimlice þa sawle of þam lichoman 
331.53.31: and syllað hyre miccle fyrhtu and brogan and ongrislan 
331.53.32: and gelædað hi to þære egesfullan stowe þær heo gesyhð eall yfel and ealle tintrega and hellebrogan 
331.53.33: ne mæg seo sawul þonne nawiht geseon in þas woruld 
331.53.34: ac heo on þeostrum and on gedwolan swyðe unbliðe færð and ðus cweð 
331.53.35: magna est ista angustiæ 
331.53.36: ðæt is heo cweð eala hwæt þis is mycel nearones 
331.53.37: hire þonne sona andswariað þa deoflu and ðus cweþað 
331.53.38: mare þe is toward þonne we ðe gebringað mid urum ealdredeofle 
331.53.39: se is gebunden in þam nyðemestan hellegrunde mid þære menigo his gemæccan 
331.53.40: ðonne cweð seo sawul þus oðre siðe 
331.53.41: magne sunt tenebre iste 
331.53.42: eala hwæt þis syndon mycele þeostru 
331.53.43: hire þonne andswariað þa deoflu and ðus cweþað 
331.53.44: maran þe syndon toweardes þonne we þe gelædað in þa neoðemestan þeostru 
331.53.45: þær bið eagena wop and toða gristbitung 
331.53.46: and heo þonne gyta seo sawul þriddan siðe þus cweð 
331.53.47: asperum est iter 
331.53.48: eala hwæt þis is grimlic siðfæt þe we on syndon 
331.53.49: hyre þonne sona andswariað þa deoflu and ðus cweþað 
331.53.50: ðe is mycle grimlicre toward þonne þu gesihst þa grimnesse þines siðfætes 
331.53.51: and ðu byst þæra soðfæstra husa benumen 
331.53.52: and ðu byst gelæded in þa witu hellecarcernes 
331.53.53: ðonne æfter þam gelædað þa awyrgedan gastas þa sawle to helle and ðus cweþað 
331.53.54: todælað eow on twegen heapas 
331.53.55: oðer hyre sy beforan farende oþer æfter fyliende 
331.53.56: and hi singað þone sang þe dauid sang in þam sealme and ðus cwæð 
331.53.57: quid gloriaris in malitia et cetera 
331.53.58: ðæt is hi cweþað þus þa awyrgedan gastas to þære sawle 
331.53.59: hwæt wuldrast þu in wean þu þe wære ær mihtig on wohnesse 
331.53.60: ælce dæge þin tunge hogade unrihtwisnesse 
331.53.61: and swa swa þæt scearpeste scerseax swa þu mid hire facn and inwit fremedest 
331.53.62: and ðu lufadest niþas and nearoþancas 
331.53.63: and ðu lufadest ealle forhwyrfednesse word mid þire tungan 
331.53.64: forðon þe nu god wiðworpeð and þe of þinum lichoman huse ut ascufeð 
331.53.65: utan nu gehyran mine þa leofestan gebroðra hu þæs soðfæstan mannes sawl of þam lichoman his þæs halgan hordfætes ut gangende bið 
331.53.66: heo bið swa beorht swa sunne 
331.53.67: and hi ða godes englas and ða awyrgedan gastas swyðe ymbe flitað 
331.53.68: gyf þonne þa englas geseoð þæt seo sawl bið heora geferscypes wyrðe hi þonne onginnað secgan and rædan swyðe freondlice eall þa god þe heo æfre fram frymðe hyre lifes oð hire daga ende gefremede 
331.53.69: and heo hit eall on heora bocum awriten habbað 
331.53.70: and sanctus michahel þonne þa sawle gelædeð to þam heahsetle ures drihtnes hælendes cristes 
331.53.71: þær heo gesihð eall þa god þe heo æfre ær gefremede 
331.53.72: ðonne sona þa awyrgedan gastas swyðe unhyðige to helle in ece wite forð gewitað 
331.53.73: ðonne cweþað þa halgan englas þus 
331.53.74: noster est hic homo 
331.53.75: ðis is ure mann 
331.53.76: forðam þe heo wæs gastlice mildheort 
331.53.77: and heo nawiht to yfele ne dyde ac heo wæs eall god donde 
331.53.78: in fæstene and on clænnesse 
331.53.79: in geþylde and on soðre lufu godes and manna 
331.53.80: ðonne cweþað þa englas suscitate animam leniter de corpore 
331.53.81: awreccað þa sawle liðelice of þam lichoman 
331.53.82: þæt heo ne geseo nænine egsan ne næni sar 
331.53.83: ne heo nænne tweon næbbe ymbe hyre fare 
331.53.84: and todælað eow nu on twegen dælas 
331.53.85: oþer hyre sy beforan farende 
331.53.86: oðer æfter fyliende 
331.53.87: and singað hyre þisne sang þus cweþende 
331.53.88: beatus quem elegisti et assumpsisti 
331.53.89: ðæt is hi cweþað drihtnes englas eadinesse þu ðe gecure and gename in þinum huse 
331.53.90: ðonne cweð seo sawul þus magna est lumen huius letitiæ 
331.53.91: eala hwæt þis is mycel leoht and ðis syndon fægere geferan 
331.53.92: hire þonne andswariað þa englas and ðus cweþað 
331.53.93: leohtre þe is toward þonne þu gesihst godes beorhtnesse and his engla 
331.53.94: and þin ansyn bið to heora ansyne ecelice gestaðelod 
331.53.95: ðonne cweð seo sawul oðre siþe 
331.53.96: magna est huius lætitia 
331.53.97: ðæt is eala hwæt þis is mycel bliss 
331.53.98: ðonne andswariað hyre þa englas and cweþað 
331.53.99: mare þe is toward þonne þu gesihst engla blisse þa ðe cumað ongean mid mycelre blisse and songe 
331.53.100: and hi þonne mid heora gegyrlan ymbfoð þa sawle swyðe hwite and beorhte 
331.53.101: ðonne cweð seo sawul þriddan siðe þus 
331.53.102: dulce est iter ad dominum 
331.53.103: eala hwæt þis is swete siðfæt on to farenne to drihtne and swyðe wynsum 
331.53.104: hyre þonne þa englas andswariað and cweþað 
331.53.105: ðe is mycele mare toward and wynsumre þonne we ðe gelædað to þæra soðfæstra eardinge 
331.53.106: ðonne gelædað þa englas þa sawle in þone wuldorlican gefean neorxnawanges 
331.53.107: þær heo forð wunað and ricsað mid godes þam gecorenan buton ælcum yfelum and earfoðum a oð ende 
331.53.108: þær restað haligra manna sawla oð domesdæg 

