284x.a.1: scamiende here and h seo graniende neowelnes and seo forglendrede hell ðara blæstma angrype and þara sorhwita mæst se niðfulla here and se teonfulla dæg 
284x.a.2: on þam dæge us bið eal þyllic egesa ætowed 
284x.a.3: þæs dæges weorc bið egeslic and egesfull eallum gesceaftum to gebidanne 
284x.a.4: hi gangaþ þonne þæs godes engles and ascadað þa gedefan menn fram þan synfullan 
284x.a.5: and hi settað þa gode on þa swyðran healfe and þa synfulle on þa winstran 
284x.a.6: and he hwyrfð hine þonne on þa wunstre hand ærest ure drihten and he bið þonne sprecende to eallum þan synfullum mannum efne swa he to anum men spræce and he cwyð 
284x.a.7: eala þu man hwæt ic þe geworhte minum handum þæt þu wære me selfum to gelicnesse 
284x.a.8: ic þe gestaþelode on neorxnewanges wuldre þa þu mine þa liflican bebode forhogodest and þu hyrdest þam swicelan deofle swiðer þonne þam þa þe gesceop 
284x.a.9: ða ic þe onsende and awearp of þam wuldre to deaðe 
284x.a.10: þa ic me geeadmedde to þam þæt ic sohte fæmnan innoð 
284x.a.11: and ic wæs geboren þurh mænnisc gebyrd for þe 
284x.a.12: and cildlica scama ic geþafode 
284x.a.13: þæt me man mid bradum handum sloh on min nebb 
284x.a.14: and eced and geallan ic byrgde for þe 
284x.a.15: and me man swang mid swipan 
284x.a.16: and þyrnenne helm man sette on min heafod 
284x.a.17: and ic let mine sidan þurhþyrlian þær ic þe of deaðe generode 
284x.a.18: loca nu and geseoh þara wunda swaðo and þara nægla dolgas þe min lichama wæs mid þurhdrifen 
284x.a.19: eal þas sar ic geþafode for þe þær ic tilode þæt þu on heofonum rixodest 
284x.a.20: forhwam la man forluru þu þis eall þe ic for þe geþrowode 
284x.a.21: and forhwam underfencge þu þis eall on unþanc 
284x.a.22: ic nu længc be minum deaðe ne sprece 
284x.a.23: ac agif me þæt lif þæt ic for þe sealde 
284x.a.24: forhwi besmite þu me mid þinum synnum and þæt tempel þe ic me sylfum gehalgode 
284x.a.25: þa sealdest þu deofle hus þær ic me restan þohte 
284x.a.26: forhwan bescyredest þu þe nu todæg heofona rices gefean 
284x.a.27: me wæs seo rod þinra synna mycle hefigre þonne me wære seo þe ic on þrowode 
284x.a.28: ic cweðe nu to eow gewitað ge awyrgede fram me on þæt ece fyr 
284x.a.29: and ic eow betyne nu todæg heofona rices duru togeanes swa ge betyndan eowre duru togeanes þearfum þe on minum naman to eow clypodon 
284x.a.30: nelle ic geheran nu todæg eowre stefne þe ma þe ge woldon geheran þæs ærman stefne 

