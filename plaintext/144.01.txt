in die iudicii 

144.1.1: leofan men utan don swa us ðearf is beon swiðe gemyndige ure agenre þearfe and geþencan gelome hu læne þis lif is and hu egeslic se dom is þe ealle menn to scylan on þam micclan domdæge þonne god demeð manna gehwylcum be ærran gewyrhtan 

144.1.2: ðæs dæges weorc byð egesfull eallum gesceaftum swa se apostol cwæð in quo omnis creatura congemescit 
144.1.3: on þam dæge heofene and eorðe cwaciað and heofiað and ealle þa ðing þe on him syndon 
144.1.4: and on þam dæge þa hleoðriendan ligettas forglendriað þone blodgemængedan middaneard and þæt mancyn þe nu is on idelum gylpe and on synnlustum and on þam wohgestreonum goldes and seolfres beswicen and þæs him naht ne ondrædað 
144.1.5: ac on þam dæge þæt earme mancynn and þæt synfulle ofer him sylfum heofiað and wepað and waniað and hi þonne swyðe forhtiað forþam ðe hy ær noldon heora synna gebetan 
144.1.6: and on þam dæge on þam fyrenan wylme sæ forhwyrfeð and eorðe mid hyre dunum and heofonas mid heora tunglum and eal forsyngod mancynn þonne forswelgeð seo fyrenlust heora ærran gewyrhta and unrihtwise deman and gerefan and ealle þa wohgeornan woruldrican mid heora golde and seolfre and godwebbum and eallum ungestreonum þone forweorðað 
144.1.7: and on þam dæge singað þa byman of þam feower sceatum middaneardes and þonne ealle men arisað of deaðe and swa hwæt manncynnes swa eorðe ær forswealh oððe fyr bærnde and sæ besencte and wilde deor fræton and fugelas tobæron ealle on þam dæge arisað of deaðe 
144.1.8: on þam dæge ure drihten cymð on his þam micclan mægenþrymme mid þam ix endebyrdnyssum heofonwara þæt byð mærlice and wundorlic mægenþrym and þonne bið he þam synfullum swiðe wrað æteowed and þam soðfæstum he byð bliðe gesewen 
144.1.9: and þonne þa iudeas magon swutele geseon þone þe hi ær ahengon and acwealdon 
144.1.10: and se soðfæsta dema þonne demeð anra gehwylcum æfter his agenum gewyrhtum swa swa we leorniað on halgum gewritum 
144.1.11: reddet deus unicuique secundum opera sua þæt is on englisc he forgylt þonne anra gehwylcum æfter his agenum gewyrhtum 
144.1.12: and on þam dæge ures drihtnes ansyn byð swa we ær sædon reðe and egesfull þam synfullum gesewen and he byð bliðe and milde þam soðfæstum æteowed þæt is þam ðe to ðære swiðran healfe þonne beoð gelædde 
144.1.13: þa fyrenfullan witodlice him beoð þonne on dæg on þære wynstran healfe gehwyrfede and he heom to cwyð farað ge awyrgedan on þæt ece fyr þe wæs deofle geearwod and eallum his geferum 

144.1.14: la hwæt þonne þam synfullum þinceð þæt nanwiht ne sy þæs hates ne þæs cealdes ne þæs heardes ne þæs hnesces ne þæs wraðes ne þæs wynsumes ne þæs leofes ne þæs laðes þæt hig þonne mihte fram ures drihtnes lufan asceadan gif hi þonne þæs wealdan mihton and þa ungesæligan yrmingas nellað nu þæt geþencan ne his willan be sumon dæle wyrcan nu hig eaðe magon 
144.1.15: eala þæt is ofer eal gemet to smeagende and to sorgianne and on mycelre care to cweðende þæt ða earman synfullan sceolon þonne sare aswæman fram ansyne ures drihtnes and ealra haligra and fram wlite and fram wuldre heofena rices and þanon gewitan on þa ecan tintregu hellewites 
144.1.16: la hwæt manna mod syndon earmlice aþystrode and adysgode and gedwealde þæt hi æfre sceolon lætan þone deaðberende deofol mid ungemætre costnunge hig to þan gedwellan þæt hy swa mycele synna fremman swa hy nu doð and nellað þæs willan gewyrcan þe hyg of eorðan lame geworhte and mid his gaste geliffæste and him ece lif begeat 

144.1.17: la hwæt þence we þæt we us ne ondrædað þone toweardan dæg þæs micclan domes 
144.1.18: se is yrmðæ dæg and ealra earfoða dæg 
144.1.19: on þam dæge us byð æteowed seo geopenung heofena rices and engla þrym and helwihta hryre and eorðan forwyrd treowleasra gewinn and tungla gefeall ðunorrada hlynn and se þeostra þrosm ðæra lyfta leoma and þæra ligetta blæst þa graniendan gesceaft and þæra gasta gefeoht þa grimman gesyhð and þa godcundan miht se hata scur and helwara hream þæra beorha geberst and þæra bymena sang se brada bryne ofer ealle woruld and se bitera dæg se micla cwealm and þæra manna man seo sare sorh and þæra sawla gedal se sara sið and se sorhfulla dæg þæt brade bealo and se byrnenda grund þæt bitere wite and se blodiga stream feonda fyrhto and se fyrena ren hæðenra granung and reafera wanung heofonwara fulmægen and heora hlafordes þrym þæt ongrislice gemot and seo egesfulle fyrd se reða wealdend and se rihta dom ure fyrene edwit and þæra feonda gestal þa blacan andwlitan and þæt bifiende wered se forhta cearm and þæra folca wop þæra feonda grimnes and se hluda heof þæt sarige mancynn and se syngia heap seo graniende neowelnys and seo forglendrede hell þæra wyrma ongrype and þæra sorhwihta mæst se niðfulla here and se teonfulla dæg 
144.1.20: on þam dæge us byð eall þyllic egsa æteowed 
144.1.21: and þa synfullan þonne woldon geswican georne gif hig mihton and him þonne wære leofre þonne eall middaneard to æhte geseald þæt hy næfre acennede ne wæron fram fæder and meder 

144.1.22: la hwæt we nu ungesælige syndon þæt we us bet ne warniað þæt we ne ondrædað us þe swyðor þe we dæghwamlice geseoð beforan urum eagum ure þa nehstan feallan and sweltan and þonne sona þam lichaman bið laðlic legerbed gegyrwed and on þære cealdan foldan gebrosnað and þæt lic þær to fulnesse weorðeð and þam wælslitendum wyrmum weorðeð to æte 
144.1.23: þonne bið sorhlic sar and earmlic gedal lices and sawle 
144.1.24: and gif þonne seo sawl huru slidan sceal on þa ecan wita mid þam werian and awyrgedan gaste and þar þonne mid deoflum drohtnoð habban on morðre and on mane on susle and on sorhe on wean and on wyrmslitum betweonan deadum and deoflum on bryne and on biternyss on bealewe and on bradum ligge on yrmþum and on earfeðum on swyltcwale and on sarum sorgum on fyrenum bryne and on fulnesse on toða gristbitung and on tintregum on angmodnysse earmra sawla on cyle and on wanunge on hungre and on þurste on hete and on earfoðnesse on neowlum attre and on ecere forwyrde and on mislicum wita cynne on muðe and on fæðme þæs deaðberendan dracan þe is deofol genemned 

144.1.25: eala leofan menn utan warnian us swiðe and georne beorhgan wið þone egsan and utan geornlice yfeles geswican and þurh godes fultum to gode gedon þone dæl þe we don magon 
144.1.26: uton man and morðor æghwar forbugan and ealle fracoddæda swiðe ascunian 

144.1.27: and utan don swa ic lære uton god lufian inwerdre heortan eallum mode and eallum mægne and godes lage healdan 

144.1.28: and uton gecnawan hu læne and hu lyðre þis lif is on to getruwianne and hu oft hit wurð raðost forloren and forlæten þonne hit wære leofost gehealden 
144.1.29: ðeos woruld is sorhful and fram dæge to dæge a swa leng swa wyrse forþam ðe heo is on ofstum and hit nealæcð þam ende 
144.1.30: and þi heo wære wurðe þæt hig ænig man ne lufode ealles to swiðe 
144.1.31: ac lufian we georne þæne hehstan cyning and þæt upplice rice 
144.1.32: and ondrædon we us symle þæne toweardan dom þe we ealle to sceolon 
144.1.33: on þam dome ure drihten sylf eowað us sona his blodigan sidan and his þa þyrlan handa and þa sylfan rode þe he on ahangen wæs 
144.1.34: and wyle þonne æt us witan hu we him þæt geleanedon 
144.1.35: wel þam þonne þe gode ær gecwemdon swa swa hi sceoldon 
144.1.36: hi þonne syððan eac ece edlean þurh godes gyfe þanonforð habbað betweoh englum and heahenglum aa to worulde on heofena rice 
144.1.37: ðar næfre leofe ne todælað ne laðe ne gemetað ac þar halige heapas symle wuniað on wlite and on wuldre and on wynsumnesse æfre 
144.1.38: þar byð mærð and myrhð and ece blis mid gode sylfum and mid his halgum on ealra worulda woruld a butan ende amen 

