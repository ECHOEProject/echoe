 

297.a.1: geherað ge nu hwæt ic eow secgan wille ymbe þa halgan rode þe crist on þrowode 
297.a.2: hu heo on þeosne dæg gefunden wæs 
297.a.3: þa ða wæs agan an hund wintra and þri and þritti wintra æfter cristes þrowunge and upstige to heofenum 
297.a.4: þa rixode constantinus se mære casere on roma byrig 
297.a.5: he wæs eawfæst on þeawum and arfæst on dædum cristenra manna fultumend and næs þeah þa gyt gefullod 
297.a.6: þa on þam sixtan gære þe constantinus rixode þa wæs gesamnod micel ælþeodig folc to þære ea þe is gehaten danubia 
297.a.7: and wæron gearwe to fihtane ongean þone kasere and on þa romaniscan leode 
297.a.8: þa wearð hit sona þa mæran constantine þam kasere gecyd 
297.a.9: and he þa sone gegaderode micele fyrde and ongæn his fiond ferde mid carfullum mode 
297.a.10: and gelome beheold wiþ heofenas weard biddende giorne godcundne fultum 
297.a.11: þa hio to þære ea coman þa geseah he ðæs þa mycelan and þa ungerimedlican ferde þæra his fionda 
297.a.12: þa wæs he swiðe sarig and geunrodsad oð deað forþan þe he wende þæt hi ealle scoldon sweltan 
297.a.13: þa on þare ylcan nihte þa constantinus slep and hine gereste þa com him to sum swiðe fæger æncgel on hwitum scinendum reafe and hine awehte and cwæð 
297.a.14: constantinus ne beo þu na unrot ac beseoh nu up into þiossere heofenan 
297.a.15: and he ða sona beseah up on þære heofenan 
297.a.16: and þær geseah þæt halwænde tacen cristes rode on myceles liohtes brihtnesse ongean him geset and gemearcod 
297.a.17: and þas word bufen þare rode awritene wæron 
297.a.18: constantinus on þisum tacne ðu ofercymst and oferswiðest ealle þine fiond 
297.a.19: he awoc þa bliþelice for þære fægeran gesihðe and for þære mæran behatenan sige 
297.a.20: and mearcode him on heafde halig rodetacen and on his guðfanan gode to wurðmynte 
297.a.21: ða sone on mergen het se kasere constantinus gewyrcan ane gyldene rode on þære ilcan gelicnesse þe he on heofenum swa mærlice scinende geseah 
297.a.22: and heo beforan him beran het ongean þa hæþenan 
297.a.23: sona swa hio on þæt halige rodetaken beseagon þa wurdon hio sona afyrhte and to fleame gehwyrfde 
297.a.24: and constantinus se mære kasere þa sige hæfde 
297.a.25: and his fyrd þa hæþenan ofsloh and hi eac sume on þære ea wurdon adræncte 
297.a.26: leofan men on þisum dæge se ælmihtiga god sealde mycelne sige þam mæran kininge constantine þurh þæt mycele mægen þære mære cristes rode 
297.a.27: æfter þam þe se mære kasere eft ham gewænde to his agenre byrig into rome 
297.a.28: þa het he him to gelangian ealle þa ealdormæn and þa boceras þæs iudeiscan folces 
297.a.29: and acsode hiom hwæs tacen þæt bion mihte þe he on þære heofenan swa mærlice scinende geseah 
297.a.30: hio þa cwædon hit is þæt mycele and þæt mære heofenlice tacen þe þæs lifigendan godes sunu on þrowode 
297.a.31: ða þæt geacsodon þe þær cristene wæron þa coman hio hrædlice to ðam mæran kasere constantine 
297.a.32: and swiþe bliþum mode him bodedon þa halgan þrynesse and be þam halgan tocyme þæs acænnedan godes sunu 
297.a.33: on hwylce wisan he akænned wære þurh mænniscne lichaman of þære halgan fæmnan sancta marian 
297.a.34: and tealdon him þa þrowunga þe ure hælend on þære rode ðrowode for mankynnes hælo and alesednesse 
297.a.35: and hu ure drihten on byrgenne wæs bebyriged and on þam ðriddan dæge undeaþlice of deaðe aras 
297.a.36: and helle gehergode and þone ealdan diofol geband 
297.a.37: and seoþþen to heofenum astah and þider weg gerymde þam þe þæt geearnian willað 
297.a.38: ða þis þam mæran kasere constantine geteald wæs þa wearð he swiðe bliðe on mode 
297.a.39: and asænde þa his moder elenan mid myclum werode to rome byrig to ðam biscope 
297.a.40: and hine giornlice biddan het þæt he rædlice him to come and hine gefullade 
297.a.41: þa sona se biscop þæs gode þancode and hine gefullode on fæder naman and sunu and on þæs halgan gastes 
297.a.42: and hine fæstlice trymede to þam rihtan geleafan 
297.a.43: and he þa ealle hiora diofolgeld tobræc and towearp 
297.a.44: and him þær cirican gehalgode and ealle ciriclice hades gesette be ændebyrdnesse 
297.a.45: ða sioððen se mæra kasere constantinus wæs getrymed mid rihtan geleafan he þa liornian ongan þa godcundan lare and þa halgan cristesbec rædan 
297.a.46: þa he geliorned hæfde on þam halgan bocum on hwylcere stowe ure drihten on rode ahangen wæs 
297.a.47: þa sænde he his moder þa halgan fæmnan elenan mid myclum werode to þare wuldorfullan byrig hierusalem 
297.a.48: to þam þæt hio þær ofaxian scolde þa halgan rode 
297.a.49: and he hire bebead þæt hio scolde on þære ilcan stowe cirican getimbrian þær hio þurh godes fultum þa halgan rode gefindan mihte 
297.a.50: seo eadige cwen elena þa fæstlice hire hiht gesette on gode ælmihtigum and toferde 
297.a.51: þa hio in eode on þa wuldorfullan byrig ierusalem þa het hi hiore togesamnian eall þæt iudeisce folc 
297.a.52: þa þa hi coman beforan hire ða spræc hio hiom to and þus cwæð 
297.a.53: ic wat and geliornod hæbbe on eower witegungbocum þæt gewæron fram frymðe gecorene fram criste selfum 
297.a.54: and ge witan hu ure drihten godcunde wuldre geworhte 
297.a.55: fela blinda he onlihte and deafum hearcnunge forgeaf 
297.a.56: and deofla he of mannum adræfde and reoflice he geclænsode 
297.a.57: and deade he to life arærde and mænige mistlice untrumnessa he gehælde 
297.a.58: and eowre eldran þone ælmihtigan drihten middaneardes alesend þurh diofles lare to deaðe gedemdon and on rode ahengon 
297.a.59: and he on þam ðriddan dæge of deaðe aras 
297.a.60: and get eowre heortan aheardode siondon þæt ge ne magon ongeton ne oncnawan þæne soþfæstan scyppend middaneardes hælend and alesend 
297.a.61: ac seo awyrgednesse ofer eow wunað þe eower yldran abædon sylfe on þæra þrowunga ures drihtnes þa hio cwædon 
297.a.62: sio his blod and his blodes wræc ofer us and ofer ure bearn 
297.a.63: ac geceosað eow nu þa wisestan mæn of eowre mægðe to þam þæt hio me rihtlice andwyrdan magon þæs ic hiom axian wille 
297.a.64: and hio þa mid myclum ege ut eodon and giornlice þohtan hwæt seo acsung beon scolde 
297.a.65: and hio þa gecuron þusend þara betst gelæredra iudeiscra manna and þa toforan þare halgan cwene gelæddon 
297.a.66: ða spræc seo halige cwen elena 
297.a.67: undernimað nu mine word 
297.a.68: la hu ne liornodon ge on eowrum witegungbocum be þam tocyme þæs ancænnedan godes sunu 
297.a.69: þæt ure hælend ahangen wæs on rode swa his agen willa wæs 
297.a.70: swa ge selfe ealle þa þinc witan and cunnan and nu get ge ongytan nellað þæs ic eow acsian wille 
297.a.71: hi andswarodon hire and cwædon 
297.a.72: sege us hlæfdige forhwi þu us þus stiþlice word to sprece 
297.a.73: hi andswarode and cwæð 
297.a.74: gað ut and geceosað eow of þisum þa weras þe betst gelærede bion þæt hio me on þisum dæge ealle þa þinc gecyþan magan þe ic heom acsian wille 
297.a.75: hio þa mid mycelum ege ut eodon fram þæra cwena and heom betwionan geflit hæfdon 
297.a.76: and geornlice þohtan hwæt seo axung beon mihte þa spræc þær an iudas wæs gehaten 
297.a.77: ic wat soþlice hwæt þeos axung bion wile ymbe þas halgan rode þe ure yldran þone nazareniscan hælend on ahengon 
297.a.78: gif þeos cwen wises axian wille þonne behealdan ge hwæþer ge hit hire gecyþan willen 
297.a.79: forþan we witan soþlice þæt sioððen ealle ure yldrena gesetnesse toworpene bioþ 
297.a.80: he cwæð þa eft 
297.a.81: zacheus min ealdefæder sæde minum fæder and min fæder sæde me and cwæð to me 
297.a.82: min bearn þæt liofesta þonne seo axung gewurþe ymbe þa halgan rode þe ure yldran hælend crist on ahengon þonne warna þu þe þæt þu hio kyðe ær þam þu to deaðe gecwylmed wurþe 
297.a.83: forþam næfre ma iudeisc folc lænc ne rixað 
297.a.84: ac þonne biþ þæra manna rice þe gelefað on þone ælmihtigan god 
297.a.85: forþam þe he is soþlice þæs lifigendan godes sunu 
297.a.86: þa andswarode ic minum fæder and cwæð 
297.a.87: fæder min gif ure yldran wysten þæt he wæs crist þæs lifigendan godes sunu forhwi ahengon hi hine on rode 
297.a.88: þa cwæð min fæder to me 
297.a.89: iuda min bearn þæt leofesta næs ic næfre on heore geþeahte ne heom æt þære spræce ne gefultumede 
297.a.90: ac ic æfre swiþor ongean hio spræc forþon þe ic ongeat simble his þone halgan and wundorlican naman þæs lifigendan godes sunu 
297.a.91: þæne ure yldran for andan ahengon and for graman to deaðe gedemdon and hine on rode ahengon 
297.a.92: and he wæs on byrgene gelegd and on þam þriddan dæge soþlice of deaðe aras 
297.a.93: and æfter his wuldorfullan æriste he hine ætewede his gecorenum liorninccnihtum 
297.a.94: and þin broþer steffanus fæstlice on hine gelefde 
297.a.95: and þa forþam þa fariseiscan and sundorhalgan hine to deaðe fordemdon and hine mid stanen oftorfedon 
297.a.96: þa cwæð he 
297.a.97: min drihten ne wit þu heom þas synna þe hi on me wyrcað 
297.a.98: þa cwæð min fæder eft to me 
297.a.99: ic lære þe min liofa bearn þæt þu anrædlice and fæstlice gelyfe on crist þæs lifigendan godes sunu 
297.a.100: þonne hæfst þu lif mid him a on ecnesse 
297.a.101: þas þinc me sæde min fæder symon swa ic eow nu gesæd hæbbe 
297.a.102: þæncað ge nu þwæþer ge hit hire cyþan willað gif hio eow þises axian wille 
297.a.103: hi andswarodon and cwædon 
297.a.104: ne geherde we næfre ær þas word ne þas þinc þe þu nu segst 
297.a.105: gif þeos cwen þises axian wille þonne warna þu þe þæt þu hit hire næfre ne cyðe 
297.a.106: we hit nyten ne ne cunnen 
297.a.107: ða hio þus hiom betweonan spræcen þa cliopodan þare cwene cæmpan wider and hio hetan þæt hio rædlice coman toforan þare mære cwenan 
297.a.108: þa hio beforan hire stodan þa cwæð hio hiom to 
297.a.109: soðlice ic secge þæt ic eow ealle on fyre hate forbærnan buton ge me soþlice gecyþan þa halgan cristes rode 
297.a.110: hi wæron þa sona swiþe afyrhte geworden and sealdon hire þa ænne þe iudas wæs gehaten and hire to cwædon 
297.a.111: hlæfdige þes is soþfæst and he is gleawest ure gelæred and he mæg þe ealle þa þinc gecyþan þe þu us acsost 
297.a.112: seo cwen forlet þa hi ealle and nam iudan ænne and him to cwæð 
297.a.113: nu is on þinum agenum gewealde ge þin lif ge þin deað 
297.a.114: geceos nu swa hwæþer swa þu wille 
297.a.115: he andswarode iudas þa hire and cwæð 
297.a.116: gif hwylc man si hearde ofhingred and man him lecge toforan stanas and hlafas hwa is æfre swa dysig þæt wille etan þa stanas and lætan þa hlafas 
297.a.117: him þa to cwæð seo mæra cwen elena 
297.a.118: gif þu wille libban on heofenum oððe on eorþan þonne cyþ þu me hwær sio halige rode cristes gehealden sy 
297.a.119: iudas hire andswarode and cwæð 
297.a.120: ic nat hit ne ne can forþan hit wæs gedon mare þonne for hundtiontigum gærum 
297.a.121: and ic eom iung and þæt ne geman 
297.a.122: him andwyrde seo mæra cwen elena 
297.a.123: ic hæbbe geræd on þam halgum cristesbocum þæt seo stow hatte caluarie locum þe ure hælendes rod on gehealden is 
297.a.124: ac gecyþ me hwær sio stow sy oððe ic mid hungre hate þe acwellan hire andswarode þa iudas eft and cwæð 
297.a.125: ne ic þa stowe ne can ne ic þa gyt geboren næs 
297.a.126: þa bebead seo cwen elena þæt hine man name and sette on ænne diopne seað buton æte and buton wæte 
297.a.127: and þa wunode he þær seofan dagas and seofan niht 
297.a.128: and þa on þam seofoðan dæge ða cliopode iudas up of ðam seaðe and þus cwæð 
297.a.129: ic eow bidde and halsige þæt ge me of þisum seaþe up ateon 
297.a.130: and ic eow getæce þa halgan cristes rode 
297.a.131: ða he of ðam seaðe wæs þa for he to þare stowe þe ure hælend on ahangen wæs þa he ðider com þa aþænede he his handa and to criste gebæd and ðus cwæð 
297.a.132: min drihten hælend crist þu þe gescope heofenas and eorþan and sæ and ealle gescæfta þe on þam siondon 
297.a.133: nu bidde ic þe drihten for þinre mycelan mildheortnesse þæt þu ætywie us þine þa halgan rode þe þu on þrowodest and mancyn alesdest 
297.a.134: and do þæt þær astige upp of þære stowe se swetesta stænc ealra diorwurþra wyrtgemanga 
297.a.135: þæt ic þonne fæstlice on þe gelefe þæt þu eart ealra kyninga kyning þu ðe liofost and rixast a on ecnesse 
297.a.136: þa iudas þis godcunde gebed gefylled hæfde þa sona biofode eal seo stow and þær astah up of ðære stowe se swetesta stænc ealra diorwurþesta wyrtgemanga 
297.a.137: þa sona iudas ðæs myclum wundrode and þus cwæð 
297.a.138: ic soþlice secge þæt se ancænneda godes sunu is hælend and nergend ealles mancynnes þe on hine gelyfan wyllað 
297.a.139: ic þe nu bidde and halsige min drihten hælend crist þæt þu adilegie mine synna þæt ic mote bion on þæm gerimtæle mid minum broþer steffane þe fiola goddra dæda siond be him awritene gemang þara apostola wundor gewurcum 
297.a.140: þa iudas þas word gecweden hæfde þa genam he ane spada and dealf þa eorþan 
297.a.141: þa he hæfde gedolfen twentig fota on þære eorðan þa fand he þrio roda 
297.a.142: þa wæs he sona swiþe bliþe 
297.a.143: genam þa ða þrio rodan and bær hio to þære wuldorfullan byrig ierusalem toforan þare mære cwene elenan 
297.a.144: hio cwæð ða to iudan 
297.a.145: sege me on hwylc þiosse roda ure hælend ahangen wære ic wat þæt þa twa siondon þara twegra scaðena þe on twam healfeon his hangiende wæron 
297.a.146: þa nyste iudas hire þæt to secgenne 
297.a.147: ac genam þa ða þrio roda and gesette heo onmiddan þære wuldorfullan byrig ierusalem and þær gebad drihtnes wuldres 
297.a.148: þa hit wæs æt none þæs dæges þa bær man ænne geongne cniht forðferedne 
297.a.149: ða wæs iudas þæs swiþe bliþe and cwæð to þære mæran cwene elenan 
297.a.150: hlæfdige nu ge magon oncnawan þa mihte ures drihtnes hælendes cristes 
297.a.151: hwæt iudas het þa settan þæt lic and genam þa þa ane rode and legde uppe þam deadan 
297.a.152: bæd þa swiþe giorne god ælmihtigne for his naman and for his mæran mildheortnesse and eall þæt folc ealswa biddan het 
297.a.153: þæt god ælmihti scolde geswuteligan þurh his mæran mihte hwylc sio rod wære þe he self on ahangen wæs for mancynnes hælo 
297.a.154: se lichama læg swa forð dead swa he ær wæs 
297.a.155: he genam þa oþre þa wæs hit eal þæt ilce 
297.a.156: þa genam he þa þriddan 
297.a.157: þa aras se cniht sona libbende and gesund and drihtnes naman bletsode 
297.a.158: and ealle þa þe þær wæron bletsodon and heredon and mærsodon drihtnes naman 
297.a.159: þa wæs se niþfulla diofol on helle mid eorre and mid hatheortnesse astyred 
297.a.160: and he þa swiþe hlude rymde and þus cwæð 
297.a.161: hwæt is la nu þæt me beswicen hæfð 
297.a.162: eala þu nazarenisce hælend þurh þine þrowunga þe þu getuge to þe ealle þa sawla þe ic ær þurh me beswican hæfde 
297.a.163: eala þu iudas hwæt is þis þæt þu me nu gedon hæfst 
297.a.164: ær ic þurh þone iudas cristes belæwend wæs gewurþod and ic mycel folces to helle geteah 
297.a.165: nu ic þurh þisne iudan eam fram aworpen 
297.a.166: iudas wearð þa gefylled mid þam halgan gaste and þus cwæð 
297.a.167: se hælend þe liofað and rixað þe besænce on þone diopan hellegrund 
297.a.168: sona þa næs se diofol þær nahwær gesewen ne gehered 
297.a.169: ða hio þis geherde seo eadige cwen elena þa wundrode hio swiþe þæs mycelan geleafan þe iudas to gode hæfde 
297.a.170: and hio þa halgan cristes rode bewyrcan het mid golde and mid seolfre and mid diorwurþum gimmum 
297.a.171: and cirican het getimbrian on þære ilcan stowe þe seo rod on afunden wæs swa hire sunu constantinus ær beboden hæfde 
297.a.172: and iudas þa fulluht underfeng æt þam burhbiscope 
297.a.173: and se biscop iudas naman awænde and hine het quiriacum sioððen he gefullad wæs 
297.a.174: and he þa seoþþen mærlice geþeah þæt æfter þæs biscopes forðsiðe he wearð to biscope gecoren and gehalgod 
297.a.175: ða ongan sancta elena swiðe giornlice axian þa næglas þe ures hælendes handa and his fet þurh adrifene wæron 
297.a.176: hio het hiore togefeccan þone halgan biscop cwiriacum þe ær wæs iudas gehaten and him to cwæð 
297.a.177: ic þe bidde and halsige þæt þu ofaxie þa næglas þe ure hælend on þære rode mid gefæstned wæs 
297.a.178: and he sona se halga biscop mid his mæsseprestum and mid his diaconum and mid þam geleaffullum folce þider for to þære stowe caluarie locum and mid him beran het þa halgan rode 
297.a.179: þa hio to þære stowe coman þa ahof he his eagan up to heofenum and digellice on his briost beot and þus cwæð 
297.a.180: min drihten hælend crist ic þe bidde and halsige for þinre mycelan and mæran mildheortnesse þæt þu me gecyþe þa nægelas þe þin halige lichama on þæra rode mid afæstned wæs 
297.a.181: þa he þas word gecweden hæfde þa cwæð eal þæt folc amen 
297.a.182: and þær com mycel leoht up of þære stowe þe seo halige rode on afunden wæs 
297.a.183: and þær ætywedon þa næglas and on þare eorþan scinan and blican swa þæt seloste gold 
297.a.184: ealle þa þe þær wæron spræcon and þus cwædon 
297.a.185: nu we magon oncnawan and ongeton soþlice þæt se acænneda godes sunu is hælend and lysend ealles mancynnes þe on hine gelefað 
297.a.186: and he þa se biscop sanctus cwiriacus mid mycelre blisse and mid gefean genam þa næglas and hio brohte to þare arwurþan cwene elenan 
297.a.187: and heo sona heore cneowe gebygde and hire heafod ahelde to þære eorþan 
297.a.188: and inweardlice hio gebæd to þam næglan and giornlice þæncan ongan hu hio ymbe þa næglas betst gedon mihte 
297.a.189: ða com stæfn of heofenum and cwæð 
297.a.190: nim þas næglas elena and heo besmiþian hat on þines sunu bridle constantinus þæs caseres 
297.a.191: þænne gefærð he sige and sibbe on æghwylcum gefeohte 
297.a.192: and heo þa swa dyde swa hire beboden wæs þurh þone halgan gast 
297.a.193: and hio þa gifede mycele þinc þam biscope cwiriace 
297.a.194: and se halga biscop swa mycele gife hæfde æt gode þæt he þurh his godcunda gebeda mænige mistlice untrumnessa gehælde 
297.a.195: and heo þa seo eadige cwen elena eft ongean for to rome byrig and ealle þas þinc þam mæran kasere constantine gecydde 
297.a.196: and heo budon þa eallum þam folce þæt heo symble þysne dæg mid mycelre arwurþnesse healdan scoldon þe seo halige cristes rode on afunden wæs 
297.a.197: þa iudeas naman þa halgan cristes rode þurh diofles lare and hio behyddon under eorðan an hund geara and þri and þrittig geara 
297.a.198: þa nolde se mildheorta drihten geþafigen þe on hire self willes þrowode and on þam rodetacne eall mancyn alysde þæt heo behyd alænc wære 
297.a.199: ac heo wuldorfullice geswutelode eal swa we ær beforan eow ræddon on þisum halgan dæge 
297.a.200: him selfum to lofe and to wurðmynte and us to hæle and gescyldnesse wiþ ealle diofles costnunga 
297.a.201: us gedafenað þæt we þisne dæg simble wurþian mid ciricsocnum and mid ælmesdædum and mid halgum gebedum 
297.a.202: þæt we þurh þa halgan cristes rode us gebletsian moton þæt we ealle diofla on þisum life and on þam toweardan hynþa and midwununga forbugan magon and motan 
297.a.203: se drihten þe on þære halgan rode þrowode us gefultumige þæt we hit swa healdan moton swa ures drihtnes willa si and us selfum þearflic si 
297.a.204: si him simble þanc þæs þe he for us þrowode 
297.a.205: and si him simble lof and wuldor ealre his godnessa þe he mancynne gecyd hæfð a on ealra wurulda wuruld a on ecnesse amen 

