incipiunt sermones lupi episcopi 

331.3.1: leofan men us biscopum is deope beboden þæt we geornlice mynegian and læran sculan þæt manna gehwylc to gode buge and fram synnum gecyrre 
331.3.2: se cwyde is swyðe egeslic þe god þurh þone witegan be þam cwæð þe godes folce bodian sculon 
331.3.3: þæt syndon biscopas and mæssepreostas 
331.3.4: clama ne cesses quasi tuba exalta uocem tuam et reliqua 
331.3.5: clypa hlude he cwæð and ahefe up ðine stemne and gecyð minum folce heora misdæda and lær þæt hy georne fram synnum gecyrran 
331.3.6: and gyf ðu þonne þæt ne dest ac forsuwast hit and nelt folce his þearfe gecyðan and synna gestyran þonne scealt þu ealra þæra sawla on domesdæg gescead agyldan þe þurh þæt losiað þe hy nabbað þa lare and ða mynegunge þe hy beðorfton 
331.3.7: ðes cwyde mæg beon swyðe gemyndiglic eallum þam þe to þam gesette syn þæt hi godes folce riht bodian sculon and unriht forbeodan 
331.3.8: and folc ah eac myccle þearfe þæt hi wære beon þæs cwydes þe þæræfter gecweden is 
331.3.9: he cwæð se witega æfter þam 
331.3.10: gyf ðu godes folce riht bodast and ðu hit gebigean ne miht to rihte þonne gebyrhst ðu þinre agenre sawle 
331.3.11: and se ðe woh drifð and geswican nele he sceal habban ðæs ece yrmðe on hellewite 

331.3.12: ic bidde eow leofan men þæt ge geþyldelice hlystan þæs ðe ic eow nu secgan wille 
331.3.13: hit is lang to areccenne þæt we on bocum ymbe godes wundra rædað 
331.3.14: nu wille ic þeah be suman dæle scortlice hit eow sum secgan 
331.3.15: men þa leofestan an is ece god þe gesceop heofonas and eorðan and ealle gesceafta 
331.3.16: and on fruman he gelogode on þære heofonlican gesceafte þæt is on heofona rice engla weredu mycle and mære 
331.3.17: ða wearð þær an þæra engla swa scinende and swa beorht and swa wlitig se wæs lucifer genemned þæt him þuhte þæt he mihte beon þæs efengelica ðe hine gescop and geworhte 
331.3.18: and sona swa he þurh ofermodignysse þæt geðohte þa ahreas he of heofonum and eall þæt him hyrde 
331.3.19: and hy gewurdan of englum to deoflum gewordene 
331.3.20: and heom wearð hyll gegearwod 
331.3.21: and hi ðær wuniað on ecan forwyrde 
331.3.22: æfter þam gescop god ælmihtig ænne man of eorðan 
331.3.23: þæt wæs adam 
331.3.24: and of adames anum ribbe he gescop him an wif to gemacan 
331.3.25: seo wæs eua genamod 
331.3.26: and to ðam hy gesceop god ælmihtig þæt hy and heora ofspring scoldan gefyllan þæt on heofonum gewanad wæs þæt wæs ungerimlic þæt ðænon þurh deofles ofermodignesse into helle behreas 
331.3.27: ac sona swa deofol ongeat þæt mann to ðam gescapen wæs þæt he scolde his cynn gefyllan on heofonum þæt se deofol forworhte ðurh his ofermodignesse þa wæs him þæt on myclan andan 
331.3.28: ongann þa beswican and gelæran þæt se man abræc godes bebod 
331.3.29: god lyfde adame þæt he moste brucan ealra wæstma 
331.3.30: butan anes treowes wæstm he him forbead þæt he þæs næfre ne abite 
331.3.31: þa beswac deofol and forlærde his wif ærest and heo hine syððan þæt hy abræcan godes bebod and ætan of ðam forbodenan wæstme 
331.3.32: and sona swa þæt wæs þæt hi swa gedon hæfdon þa hæfdon hy forworhte hy sylfe 
331.3.33: and wurdon of þære myrhðe aworpene þe hy ær on wæron and on þis wræclice lif bescofene and her syððan on earfoðan and on geswince wunedon 
331.3.34: and of heom twam is eall manncynn cumen 
331.3.35: heora bearna an gedyde syððan eac þurh deofles lare deoflice dæde 
331.3.36: þæt wæs cain 
331.3.37: he ofsloh abel his agenne broðor 
331.3.38: and ða wæs godes yrre þurh ða dæde ofer eorðan yfele geniwod 
331.3.39: and syððan aa swa heora ofspringes and mancynnes mare wearð swa deofol ma and ma manna forlærde and getihte to heora agenre unþearfe swa æt nyhstan þæt hy to gode næfdon naþer ne lufe ne ege 
331.3.40: ac on ælcan wisan hy þurh heora synna god to þam swyðe gegremedon þæt he let æt nehstan flod gan ofer ealne middaneard and adrencan eal þæt on worulde wæs butan þam ðe on ðam earce wæron 
331.3.41: þæt wæs þæt an scyp þe godd sylf gedihte noe to wyrcanne 
331.3.42: and on ðam anum scype wearð genered se goda man noe and his ðry suna and heora wif 
331.3.43: eall þæt æfre manncynn elles wæs eall hit adronc 
331.3.44: and eall þæt nu is eall hit com of ðam mannum þe on þære arce generede wæron 
331.3.45: and ða syððan þæt wæs þæt se flod gesette and noe and his suna landes geweald ahtan hy gestryndan fela bearna and of heora of sprincge com þæt eft wearð folces unlytel 
331.3.46: ða dyde deofol þa gyt ealswa he a deð mannum mycle dare 
331.3.47: he gedwealde eft mænine man to þam swyðe þæt hy ofergeaton and forgymdon æt nyhstan heora drihten 
331.3.48: and wurðe don þurh deofles lare mistlice gedwolþing 
331.3.49: and worhton fela gedwimera on anlicnessum 
331.3.50: and ðærto abugan and hy ðærto gebædon 
331.3.51: and wendon þæt heom of ðam come bot and willa þæs ðe hy þonne wilnende wæran 
331.3.52: swa hy dwelode deofol and adwealde 
331.3.53: þa yrmingas nyston na hu lytelice hy þonne se deofol bepæhte þe ma þe þa witan þe gyt on þa wisan deofles willan dreogað ealles to swiðe 
331.3.54: deofol ah þurh godes geþafunge þæs geweald þæt he mot manna fandian hwæðer heora geþanc aht sy oððe naht and hwæþer hi willan on godd anrædlice getruwian þe hy willan þurh deofles lare awacian 
331.3.55: ælc yfel cymð of deofle and ælc broc and nan bot 
331.3.56: þonne deþ he þeah swyðe lytelice þær he ongyt unwære menn 
331.3.57: sent sona on hy sylfe oððon hwilum on heora yrfe sum swiðlic brocc 
331.3.58: and ðonne hwilum gehatað hy ælmessan þurh deofles lare oðþon to wylle oððon to stane oðþon elles to sumum unalyfedum ðingum 
331.3.59: and ðonne sona foroft byð þæt broccliðre 
331.3.60: la forhwy þonne bið hit swa buton forðam þe se mann byð þonne beswicen 
331.3.61: and deofol ah ða saule butan he geswice and ðe deoppor gebete þa misdæde 
331.3.62: of deofle ne cymð ænig oþer bot buton þonne he hæfð þæs mannes sawle beswicen 
331.3.63: þonne geswicð he þære dare þe he þam menn elles ær mid derede 
331.3.64: and witod se ðe his broces bote secð buton to gode sylfum and to his halgum and to rihtlæcum he dryhð deofles wyllan and godes unwillan 
331.3.65: leofan men þa þa þæt wæs þæt deofol þæt folc swa mistlice dwelede swa ic eow ær rehte þa wæs þeah an mægð ðe æfre weorðode þone soðan godd 
331.3.66: and seo asprang of sem se wæs noes yldesta sunu 
331.3.67: and of ðære mægðe com se mæra mann abraham þe man on bocum fela ymbe rædeþ 
331.3.68: and of ðam mæran abrahame comon heahfæderas 
331.3.69: and of his mæran cynne eac coman þa witegan þe cyddan cristes tocyme 
331.3.70: and ðam sylfan cynne god sylf sette lage and moyse bebead þæt he hy be ðære lage wisian scolde 
331.3.71: se moyses wæs godes sylfes gespeca and se moyses wæs eac þæs rihtcynnes 
331.3.72: and of ðam sylfum abrahames cynne com eft iudea cynecynn 
331.3.73: and ðæra cyninga sum hatte dauid þe of ðam cynne asprang 
331.3.74: se wearð swyðe mære man ægðer ge for gode ge for worulde 
331.3.75: and of his cynne eft com sancta maria cristes modor 
331.3.76: and þæt dauides cynn ge þeah selost aa ealswa him to gebyrede 
331.3.77: and swaþeahhwæðere sume þa ðe his cynnes wæron and æfter him ðæs rices weoldon mishyrdan gode swyþor þonne hy beþorftan 
331.3.78: sume hy wurdon æt nyhstan swa þurh deofol ahyrde þæt hi næfdon to gode naðer ne lufe ne ege swa swa hy scoldan ac ðurh deofles lare unriht lufedon ealles to swyðe 
331.3.79: and æt nyhstan þæt folc ða wearð swa wið god forworht þæt he let faran hæþenne here and forhergian eall þæt land 
331.3.80: and ðone cyningc þe þa wæs on iudea lande man geband 
331.3.81: and ealle þa duguðe þe on þam earde wæs man ofsloh oðþon bendan lædde hi ut of earde 
331.3.82: and fullice lxx wintra syððan on an wæs se ðeodscype eall geðeowod under heora feonda gewealde 
331.3.83: swa forð hy wæron wið god þa forworhte 
331.3.84: ac eft æfter þam ymbe lxx geara þæs ðe seo hergung wæs cyrus hatte persa cyning se gefreoda ealswa god wolde eal þæt iudeisce folc þe þa on life wæs and let hy faran ham to earde 
331.3.85: and hy ða syððan geornlice agunnan rædes gyman and hit agann mid heom godian georne 
331.3.86: and of heora cynne syððan geboren wearð ealra bearna betst þe æfre geboren wurde 
331.3.87: þæt wæs ure drihten crist þe eallum manncynne com to ðearfe of ðæs mæran mæidenes innoðe sancta marian 
331.3.88: and þa ða þæt wæs þæt crist geboren wearð þa wæs agan geargerynes fram þam timan þe adam ærest gescapen wæs anni īīīī milia et c lx iii þæs ðe bec secgað 

331.3.89: nu is mænig ungelæred man þe wile þencan hu þæt beon mæge þæt se ðe gescop on fruman ealle gesceafta þæt he wearð þus late geboren swa ic eow nu areht hæbbe 
331.3.90: ac ic wylle eow gyt cuðlicor secgan þæt ge hit magon þe swutelicor ongytan 
331.3.91: he wæs æfre soð godd and is and aa bið 
331.3.92: and he gescop þurh his godcundan mihte ealle gesceafta lange ær he sylf geboren mann wurde 
331.3.93: forðam he næs na ær mann ær he for ealles middaneardes alysednesse sylfwilles menniscnesse underfeng þurh þæt clæne mæden sancta marian 
331.3.94: seo menniscnes is wundorlic ymbe to smeagenne 
331.3.95: full mycel wundor hit wæs þæt þæt mæden gebær cild þe næfre nahte þurh hæmedþing weres gemanan 
331.3.96: ac se ðe hæfð rihtne geleafan and understent godes mihta he mæg ful georne witan þæt hit wæs gode yðdæde þa he hit swa gedon habban wolde 
331.3.97: ær he wæs soð godd on godcundnesse and næs na mann 
331.3.98: ac nu he is ægðer ge soð godd ge soð mann 
331.3.99: and nis æfre æniges mannes mæð þæt he þa godcundnesse asmeagan cunne 
331.3.100: us is þeah mycel þearf þæt we aa habban rihtne geleafan on god ælmihtigne þe us ealle gescop and geworhte 
331.3.101: he wæs æfre efenmihtig and he gyt is and he a swa byð buton ælcum ende 
331.3.102: and la hu mihte god ælmihtig wið manncynn mildra gewurðan þonne he wæs þa þa he asende his agen bearn of heofonum nyðer to eorðan 
331.3.103: and her wearð man geboren to þam þingum þæt he mid his agenum feore mancynn alysde of deofles gewealde and of hellewite 
331.3.104: ær ðam timan næs æfre ænig mann on worulde swa mære þæt he on an ne sceolde to helle swa he forðfaren wæs 
331.3.105: and þæt wæs ærest for adames gewyrhtum 
331.3.106: ac wundorlice swyðe geeadmedde crist hine sylfne þa he for ure neode menniscnesse underfeng 
331.3.107: and swa on þære menniscnesse wæs seo godcundnes bediglod þæt he þurh eadmetta on his menniscnesse eal adreah þæt mann deð butan synne anre 
331.3.108: ða he cild wæs eall hine man fedde swa man oðre cild fedeð 
331.3.109: he læg on cradole bewunden ealswa oðre cild doð 
331.3.110: hine man bær oð he sylf gan mihte 
331.3.111: ðurh ælc þing seo menniscnes adreah þæt hyre to gebyrede 
331.3.112: hine þyrste hwylum and hwilum hingrode 
331.3.113: he æt and dranc and ægðer he þolode ge cyle ge hæten 
331.3.114: eall seo menniscnes þolode þæt menn to gebyrede 
331.3.115: forðam þe he wæs soð man þurh his medrengecynd 
331.3.116: and he þeah swa hit mæð wæs fægere forðwerd 
331.3.117: swa þæt hit com to ðam þa he þære ylde wæs þæt he geceas him leorningcnihtas þa he þæt wolde 
331.3.118: and ða he sylf gelærde and gewissode ymbe ealles folces þearfe swa his willa wæs 
331.3.119: and heom bebead þæt hy geond ealne middaneard syððan bodian scoldan rihtne geleafan 
331.3.120: and ðurh mænige wundra þe he worhte he eac geswutelode þæt he wæs and is soðlice godes sunu 
331.3.121: and syððan æfter þam þa se tima com þæt he for eall manncynn þrowian wolde þa sæde he his ðegnum fore eal hu hit gewurðan scolde 
331.3.122: and hit sona æfter þam ealswa aeode 
331.3.123: iudeisc folc þurh deofles lare hine forrædde and an his agenra cnihta hine belæwede to deaþe 
331.3.124: hit wæs ðeah eall geworden for ure neode swa he sylf wolde 
331.3.125: and þæt wæs swutol þæs ðriddan dæges þa he of deaðe aras þa he cydde þæt he ær mihte ful eaðe deað forbugan gyf he swa wolde 
331.3.126: ac he alysde us þurh his deað of ecan deaðe and geswutelode mid his æriste þæt he hæfð us gerymed rihtne weg to ecan life 
331.3.127: and he raðe eft þa gyt þæt furðor geswutelode 
331.3.128: hit gewearð ymbe xl daga þæs þe he of deaðe aras þæt him com of heofonum ongean mycel engla werod 
331.3.129: and he mid þam werede to heofonum ferde 
331.3.130: and ðærto gerymed hæfð us eallum rihtne weg gyf we sylfe þæs geearnian willað 
331.3.131: and ðanan he to his dome cymð 
331.3.132: ðonne is us mycel þearf þæt we eac þæt understandan þæt hit to ðam dome nu georne nealæcð þe he sylf to cymð 
331.3.133: forðam þonne he wile æt us witan hu we him geleanod habban eall þæt he for us þolode 
331.3.134: and gelyfe se þe wille we witan to soðe þæt hit þærto georne nealæcð 
331.3.135: forðam þe we habbað gecnawen fela þæra fortacna þe crist sylf foresæde þæt cuman scolde and eac he sæde for myclan egsan þe gyt toweard is 
331.3.136: he sæde þæt æfter þisum fæce gyt gewurðan sceall swa egeslic tima swa næfre ær næs syððan þeos woruld gewearð 
331.3.137: antecristes tima bið æfter ðysum 
331.3.138: and nu swyðe raðe his man mæg wenan 
331.3.139: and ðurh hine gewyrð swa mycel gryre swa næfre ær on worulde ne gewearð 
331.3.140: eall middaneard bið þurh hine gedreht and gedrefed 
331.3.141: and eal hit forwurde gyf god his hwile ne scyrte 
331.3.142: ac godd hine fordeþ þe raþor 
331.3.143: forðam þe he wile gebeorhgan þam ðe him sylfum syn gecorene and gecweme 
331.3.144: and raðe syððan æfter þam þæs ðe us bec secgaþ gewyrð se micla dom and ðeos woruld geendoð 
331.3.145: on þam dome witodlice sceal manna gehwylc habban swylc edlean swylc he on life ær geearnode and ða þe godes willan her wyrcað þa sculan þonne habban ece blisse on heofona rice 
331.3.146: and ða þe her nu deofle fyligað and his unlarum þa sculon þonne mid deofle faran on ece forwyrd hellewites 
331.3.147: eala leofan men utan we don swa us mycel þearf is lufian godd eallum mode and eallum mægene and healdan his bebodu georne 
331.3.148: þonne geearnige we us ece blisse æt ðam sylfum gode þe leofað and rixað a butan ende 

