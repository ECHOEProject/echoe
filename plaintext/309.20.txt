dominica iii in xl 

309.20.1: gehyrað nu men ða leofestan hu þas halgan bec eow mynegiað and eow þone weg æteoweð and eac in gelædað to heofonan rice 
309.20.2: and hu ge magon þa yfelu þyses middaneardes forbugon and mid godes fylste to ðam ecan life becuman 
309.20.3:  ure drihten clypað þurh his witegan swiðe stiðlice to ðam sacerdum þe godes folce wisian sceolon þæt hi eow mynegian and cyðan eow soðfæstnysse weg and þus cwyð 
309.20.4: clama ne cesses quasi tuba exalta uocem tuam et adnuntia populo meo peccata eorum 
309.20.5: þæt is on urum geðeode 
309.20.6: clypa ne ablin ðu ac ahefe up þine stefne swa swa byme and cyð minum folce heora synna 
309.20.7: gif þu þonne nelt þam unrihtwisum his synna cyðan þu bist his sawle scyldig 
309.20.8: her ge magon gehyran mine gebroðru þa leofostan þæt ealle godes sacerdes na þæt an bisceopas ac eac mæssepreostas and oðre godcunde lareowas synt on micelre frecednysse gif hi eow godes beboda ne cyðað 
309.20.9: be ðam ure drihten cwæð þurh þæne witegan 
309.20.10: audiens ex ore meo sermonem meum adnuntiabis eis ex me non ex te 
309.20.11: þæt is on urum geðeode 
309.20.12: of minum gehlystendum muðe þu bodast him mine spræce of me næs of ðe 
309.20.13: nu ge magon ongytan hwilcne ege þa sacerdas habbað toweardne 
309.20.14: þonne god wille gegyrnan to him ealra þæra sawla þe him her on life betæhte synt þonne witon we þæt anra manna gehwylc mæg earfoðlice be his agenre sawle gescead agyldan on domesdæge 
309.20.15: forðan us is micel þearf þæt we eow þone weg cyðan and þæt siðfæt æteowen þe ge þurh magon to ðam ecan life becuman 
309.20.16: and eac eow is swiðe to warnigenne forðan gif hit is us frecedlic þæt we hit eow ne cyðan hit is eow micle mare frecednys þæt ge nellað gefyllan þæt we eow to eowre sawle þearfe cyðað 
309.20.17: þonne hit is þurh þone witegan gecweden 
309.20.18: gif þu bytst þam synfullum þæt he of his unrihtum wegum gecyrre and he gecyrran nelle of his unrihtwisnyssum he swylt and þu hæfast alysed þine sawle fram his witum 
309.20.19: ealra ærest sceal ælc cristenman witan and on his heortan trumlice healdan þæt æreste bebod and þæt mæste þæt is þæt he lufie his drihten mid ealre heortan and mid eallum mode and mid eallum mægene 
309.20.20: and oðer bebod is þysum full gelic þæt is þæt ælc man lufie his nextan eallswa hine sylfne 
309.20.21: nu wenð mænig mann þæt þis sy gecweden be his freondum þe him gesibbeste synt and þurh mægrædenne nexte 
309.20.22: ac hit nis be ðam gesibban na swiðor gecweden þonne be ðam fremdan 
309.20.23: ac ure ælc is oðres nexta þurh þone rihtan geleafan þe we to urum drihtne habbað 
309.20.24: and we synt gebroðra gecigede forði ðe god is ure fæder on heofonum 
309.20.25: þy cwæð se hælend on his godspelle 
309.20.26: omnia quecumque uultis ut faciant uobis homines ita et uos facite illis 
309.20.27: þæt is on urum geðeode 
309.20.28: don ge oðrum mannum ælc þæra þinga þe ge willen þæt hi eow don 
309.20.29: se man hæfð rihte lufe and soðe þe god lufað ma þonne hine sylfne and his nextan swa swa hine sylfne and nanum oðrum men ne deð buton swa swa he wile þæt him man do 
309.20.30: gif ge þonne þas þreo forman bebodu on eower mod asettað and mid healicre arwurðnysse and mid micclum gefean onfon willað þonne magon ge mid godes fultume becuman to oðrum godum dædum 
309.20.31: nu is to witanne broðru þa leofestan þæt we sceolon þas tide mid swiðe micelre gymene healdan and þæt we þurh nan þing nænne dæg þis fæsten ne abrecon ne on æte ne on drynce buton sunnandagum on ðam nis nan fæsten geboden 
309.20.32: on oðre tide men gewuniað þæt hi þurh oðera manna lufæ heora fæsten alysað 
309.20.33: on ðeosse tide hit nateshwon ne mæg beon alysed 
309.20.34: on oðre tide is on æghwylces mannes willan and on his dom geset hu he for his synnum fæste 
309.20.35: on ðysse tide gif man ne fæst man forgymð godes bebod 
309.20.36: on oðere tide se ðe fæst gestrynð him mede æt gode 
309.20.37: on ðisse tide se ðe ne fæst he gestrynð him hellewite buton hit for untrumnysse sy oððe for geoguðe 
309.20.38: oððe for oferelde forðan ðe ure drihten gehalgode þas ilcan dagas þurh moysen and heliam and þurh hine sylfne þæt heora ælc gefæste xl daga and xl nihta 
309.20.39: eornostlice is to warnienne wið þæt þe manega men on gewunan habbað þæ wenað þæt hi fæstende syn gif hi etað sona swa hi þæt tacen gehyrað þære nigoðan tide 
309.20.40: ac hit nis na to gelyfanne þæt hi fæstende syn buton hi æfter heora mæssan þæs æfentidsanges wurðunga gebiden 
309.20.41: ac þa ðe þis fæsten onriht healdan willað hi sceolon ymbe þa nigoðan tide heora mæssan gestandan 
309.20.42: and æfter þam heora æfensangþenunge syððan heora ælmesdæda swa forð swa him fyrmest gehagie 
309.20.43: and þonne mid micclum godes ege gangan to heora gereorde 
309.20.44: and þær don swa se hælend on ðam godspelle byt and þus cwyð 
309.20.45: cauete ne grauentur corda uestra in crapula et ebrietate 
309.20.46: þæt is on urum geðeode 
309.20.47: warniað þæt eowre heortan ne beon gehefegode on oferfylle and on druncennysse 
309.20.48: and se man þe næbbe of hwan he mæge ælmessan syllan ne onðracige he him þonne ure drihten us mede behet gif we þam þearfan geræcað cuppan fulle coles wæteres 
309.20.49: and forði he cwæð be ðam colan wætere þæt nan mann ne mihte hine beladian þæt he fæt næfde on hwi he hit gewyrman mihte 
309.20.50: and þæt is to witanne þeah ðe seo ælmesse on ælcne sæl god beo gedon 
309.20.51: huruþinga man sceal on þysum dagum hi dælan swa forð swa þæs mannes mihta fyrmeste beoð þonne hit be ðam awriten is 
309.20.52: abscondite elemosinam in sinu pauperis et ipsa orat pro uobis ad deum 
309.20.53: þæt is on urum geðeode 
309.20.54: behydað þa ælmyssan on ðæs þearfan greadan and hio gebit for eow to gode 
309.20.55: and ure drihten cwyð eft on oðre stowe þurh his witegan 
309.20.56: frange esurienti panem tuum et egenos uagosque induc in domum tuam 
309.20.57: he cwæð brec þinne hlaf þam hingrigendan and þa wædlan and þa elðeodigan gelæd into ðinum huse 
309.20.58: mid ðam þe he cwyð brec þinne hlaf he getacnað þæt þu scealt of ðam þæne þearfan aretan þeah þu mare næbbe þonne ænne hlaf 

309.20.59: men þa leofestan hit nis riht on cristenum folce þæt sume sceolon mid oferæte and mid oferdrynce beon oferlede and sume mid hungre gecwylmede þænne we ealle synt anes drihtnes þeowan and mid anum wurðe gebohte 
309.20.60: þæt is mid his agenum blode þe he for eall mancyn ageat 
309.20.61: and gif we wel doð þonne mote we ealle to anre eadignysse becuman 
309.20.62: forhwi ne mot se þearfa onfon þines metes þe mid þe is to onfonne heofona rice 
309.20.63: hwi ne mot se þearfa onfon þine ealde gewæda þe mid þe is to onfonne þæs undeadlican gyrlan on neorxnawonge 
309.20.64: hwi nis se wurðe þæt he onfo þinra metelafe þe mid þe is to cumenne to engla gebeorscipe 

309.20.65: broðru þa leofestan uton us gegearwian on ðysum dagum þæt we syn on ðam mæran æriste ures drihtnes þurh clænnysse wlitige and þurh soðe lufæ scinende 
309.20.66: and mid ælmesdædum aclænsode and mid eallum godum weorcum gefrætewode 
309.20.67: and ælce yrsunge and andan and hatunge and ealle yfelnysse uton awurpon fram urum heortum eall swa attor 
309.20.68: and swiðe gelomlice mid rihtum geleafan and mid godum willan to cirican becuman 
309.20.69: and þær mid micelre geornfulnysse æt gode biddan forgifnysse ealra þæra gylta þe we dæghwomlice wyrcan 
309.20.70: and hycge ælc man georne þæt he cunne his credan on ðam he sceal geandettan his rihtan geleafan 
309.20.71: and his paternoster on ðam he sceal him æt gode are biddan ge ðyses lifes ge ðæs toweardan 
309.20.72: and ælcum men is swiðe to warnigenne wið idele spræce and þæt man idele leoð ne singe þe ymbe hæðenscipe and embe galscipe geworhte syndon 
309.20.73: and næfre nan man ne geþrystlæce ænigne deofles biggæncg to donne ne on wiglunge ne on wiccedome ne on ænigum idelum anginne 
309.20.74: ac þonne ge to cirican cuman þonne bringe ge eowre ælmyssan to godes weofode swa eow fyrmest onhagige 
309.20.75: forðan ðe ure drihten cwyð 
309.20.76: non apparebis in conspectu meo uacuus 
309.20.77: þæt is ne æteow ðu on minre gesihðe idelhænde 
309.20.78: and doð gelomlice eowre andetnysse eowrum sacerde 
309.20.79: and hine biddað þæt he eow to gode geðingie þæt ge moton eowra synna forgifnysse geearnian 

309.20.80: men þa leofestan to hwi synt we elles on þysne middaneard acenned buton þæt we sceolon mid micelre eadmodnysse urum drihtne heran 
309.20.81: and swa hwæt swa we þurh ungewis oððe ungeweal þurh ænige dysignysse gedon habban þæt we þæt eadmodlice mid micelre hreowsunge and mid godum dædum gebetan þa hwile þe us god þæs fyrstes geunne 

309.20.82: uton healdan georne godes æ and his bebodu and eallum þam þær to wisian þe us underþeode synt 
309.20.83: forðan ðe ure drihten behet þam þe hine lufiað and his bebodu healdað þæt hi moton æfter þam æriste habban ece lif and neorxnawonges gefean mid fæder and mid suna and mid halgum gaste on ealra worulda woruld a buton ende amhnamen 

