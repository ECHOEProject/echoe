item sermo 

331.5.1: leofan menn understandað georne þæt ge æfre habban rihtne geleafan on ænne ælmihtigne god 
331.5.2: forðan an is ece godfæder ælmihtig þe gescop heofonas and eorðan and ealle gesceafta 
331.5.3: on þæne we gelyfað and on his sunu urne drihten crist and on þone halgan gast 
331.5.4: and þæt is eall an soð godd fæder and sunu and halig gast 
331.5.5: ealle þa ðry naman befehð an godcund miht and is untodæled an ece godd waldend and wyrhta ealra gesceafta 
331.5.6: eac we gelyfað and georne witan þæt crist godes sunu is ægðer ge soð godd on godcundnesse ge eac soð man þurh ða menniscnesse þe he underfeng þurh his modor sancta maria for ealles mancynnes neode and for ealles middaneardes alysednesse 
331.5.7: eal mancyn wæs þurh deofles lare ær þam beswicen and forworht into hellewite 
331.5.8: ac god ælmihtig ðurh his mildheortnesse þa þa he wolde mancynn of deofles anwealde ahreddan þa sende he his heahencgel gabriel to ðam mæran mædene sancta marian 
331.5.9: and he hyre gecydde þæt heo scolde geberan godes sunu 
331.5.10: and sona swa he þæt word gecwæþ and heo hit mid geleafan underfeng þa wearð heo þurh haligne gast on innoðe geeacnod 
331.5.11: and mid þam cilde wearð sona and þæt gebær ða hit tima wæs eallum middanearde to soðan helpe 
331.5.12: ðæt wæs ealra bearna betst þe æfre geboren wurde 
331.5.13: hit weox þa syððan and ðeah on menniscnesse swa his sylfes willa wæs oð se tima com þæt he furðor openlice cydde þurh ða wundra þe he worhte þæt he wæs soðlice godes sylfes sunu 
331.5.14: hit is on hrædinge earfoðrecce hwæt he gesawenlicra wundra geworhte ær þæt mæste gewurde 
331.5.15: he gehwyrfde wæter to wine 
331.5.16: he hælde blinde and deafe and dumbe and mistlice gebrocode and arærde mænigne man of deaþe 
331.5.17: and æt nyhstan let on him sylfum þæt mæste wundor gewurðan 
331.5.18: þæt is þæt he geþafode swa he sylf wolde þæt hine man to deaþe forrædde 
331.5.19: and he geðafode þæt hine man band and þæt hine man swang and æt nyhstan on rode aheng and him ægðer þurhdraf mid isenum næglum ge fet ge handa 
331.5.20: and swa ða iudeas þurh deofles lare þa menniscnesse to deaðe acoman 
331.5.21: and hine man syððan on eorðan bebyrigde 
331.5.22: hu mihte æfre mare wundor gewurðan þonne þæt wæs þæt se ðe ah geweald heofonas and eorðan and ealra gesceafta se let hine sylfne for ure neode þam earmlicast deaþe lichamlice acwellan 
331.5.23: ac hit wearð þeah mancynne to mycelre þearfe 
331.5.24: forðam þe we ealle wurdan þa alysede mid his deorwurðan blode of deofles gewealde 
331.5.25: and he þæt ðurh his godcundan mihte eac þa geswutelode 
331.5.26: on þam sylfum fæce þe se mennisca lichama on byrgene læg he abræc þurh his godcundan mihte hellegeata and ðone deofol gewylde 
331.5.27: and of helle ut gelædde ealle þa ðe him sylfum gecweme and gecorene wæron 
331.5.28: and ðæs þriddan dæges of deaðe aras and mænige eac of deaþe arærde þe lange ær deade wæron 
331.5.29: ða he geswutelode þæt he ah ægðer geweald ge lifes ge deaþes 
331.5.30: and eac þær wæs þa swytol þæt he ær mihte wið deað gebeorgan and deað forbugan gyf he swa wolde 
331.5.31: ac he ahredde us þurh his deað of ecan deaðe and gerymde us weg to ecan life 
331.5.32: we agan nu geweald hwæþer we geearnian willan þe ece lif and ece blisse þe ecne deað and endelease yrmðe 
331.5.33: witodlice witan we moton hu we criste geleanian eal þæt he for us and for uran lufan þafode and ðolode 
331.5.34: æfter his æriste syððan he of deaðe arisen wæs he com to his ðegnum and hy gegladode 
331.5.35: and feowertig daga her on eorðan wunode and hine sylfne ywde swa oft swa he wolde 
331.5.36: and his apostolum bebead þæt hy syððan faran scoldon geond ealne middaneard bodiende and lærende rihtne geleafan and þæt hy fullian scoldon þa ðe rihtne geleafan underfon woldon 
331.5.37: cwæð þæt ælc ðæra þe on rihtan geleafan þurhwunode and fulluht underfenge gehealden wurde wið deofles dare and wið hellewite 
331.5.38: and on ðam xl dæge he astah to heofonum 
331.5.39: and ðær on his wuldre wunað and rixað 

331.5.40: leofan men we gelyfað þæt halig gelaðung sy ealra cristenra manna to anum rihtan geleafan 
331.5.41: and þæt ða syn gode leofe þe þurh anfeald geðanc hine lufiað and heriað 
331.5.42: and haligra huslung is and on cristendome haligra gemana 
331.5.43: halige men habbað gemanan her on life on godum dædum 
331.5.44: and hy habbað eac gemanan on þæm toweardan þurh ða edlean þe heom þonne god gyfð 
331.5.45: and we gelyfað þæt synna forgyfenes sy ærest þurh rihtne geleafan and ðurh fulluht and eft þurh synna behreowsunge 
331.5.46: and we gelyfað þæt ærist sy on domesdæge ealra manna 
331.5.47: and we gelyfað þæt ece lif sy 
331.5.48: forðam ealswa þa godan habbað ece lif on myrhðe swa habbað þa yfelan and þa forwyrhtan ece lif on yrmðe 
331.5.49: and ðæs æfre ænig ende ne cymð 
331.5.50: ðam yrmingan wære micle betere gif hit beon mihte þæt hi swa deade wæron þæt hy ða yrmða leng næfdan þonne hi swa lif hæfdon þæt hi þoliað æfre ece yrmðe 
331.5.51: heora lif nis naht buton seo mæste yrmð þe æfre gewearð 
331.5.52: and is rihtor to talianne to ecan deaðe þonne to ænigum life 
331.5.53: eala leofan menn hwæt we georne ongytað and gelomlice gecnawað be ðam tacnum þe crist sylf foresæde þæt hit nu georne nealæcð to þam dome þe he sylf to cymð 
331.5.54: and we witan þæt ðær to gesamnod wyrð eall heofonwaru and eall eorðwaru 
331.5.55: and sceall þonne manna gehwylc gescad agyldan ealra þæra dæde þe he her adreah ær on life 
331.5.56: ne wyrð þær bedihlad þæt dihlyste geþanc þe æni man æfre geðohte buton hit ær geandet and gebet wære 
331.5.57: eall middaneard bið þonne on dæg byrnende 
331.5.58: and eall mancyn sceall þænne of deaðe arisan and ðurh þæt fyr to ðam dome faran 
331.5.59: and se bið þonne swyðe clæne ælcere synne se ðe þæne bryne ðurhfærð unbesenced 
331.5.60: ðær bið þonne on dæg gryre se mæsta 
331.5.61: forðam þurh godes mihte bið eal astyred ge heofonwered ge eorðwered ge hellwered 
331.5.62: and eal hit bið bifiende and cwaciende 
331.5.63: ac ðær gewyrð ðurh godes mihte raðe toscaden þæt wered on twa 
331.5.64: and sculan þa forwyrhtan þe her on life noldan gode hyran ac deofle fyligdon þonne eac habban þæt hy ær gecuron 
331.5.65: ðæt is þæt hy þonne sculon to helle faran mid saule and mid lichaman and mid deoflum wunian on hellewitum 
331.5.66: ðær is ece bryne grimme gemencged and ðær is ece gryre 
331.5.67: þær is wanung and granung and a singol sorh 
331.5.68: wa þam þe þær sceal wunian on wite 
331.5.69: him wære betere þæt he æfre on worulde man ne gewurde þonne he gewurde 
331.5.70: nis se man on life þe areccan mæge ealle þa yrmða þe se gebidan sceal se þe on ða witu ealles to swyðe behreoseð 
331.5.71: and hit is ealles þe wyrse þe his ænig ende ne cymð æfre to worulde 
331.5.72: ðyder sculan mannslagan and ðider sculan manswican 
331.5.73: ðider sculan æwbrecan and ða fule forlegenan 
331.5.74: ðider sculan mansworan and morðwyrhtan 
331.5.75: ðider sculan gitseras ryperas and reaferas and woruldstruderas 
331.5.76: ðider sculon þeofas and ðeodscaðan 
331.5.77: ðyder sculon wiccan and wigleras and hrædest is to secganne ealle þa manfullan þe ær yfel worhton and noldan geswican ne wið god þingian 
331.5.78: wa heom þæs siðes þæt hi men wurdon 
331.5.79: ac do nu manna gehwylc swa hit mycel þearf is 
331.5.80: geswice yfeles and bete his misdæda þa hwile þe he mage and mote 
331.5.81: god is swyðe mildheort and wile swyðe gemildsian and mycel forgyfan þam þe mid inwerdre heortan yfeles geswicað and geornlice betað 
331.5.82: ac wa ðam þe on yfele þurhwunað and nan þing ne betað 
331.5.83: hi sculan witodlice mid ealle forweorðan 
331.5.84: eala eala gesælig bið þæt wered þe þonne on domdæge asyndred wyrð fram deofles gemanan 
331.5.85: þæt syn þa gesæligan þe god lufiað and his bebodu gehealdaþ 
331.5.86: hi sculon þonne þæs ece lean habban 
331.5.87: heom þonne on dæg crist sylfa to clypað and luflice geþancað þæs þe hi on life him rihte gehyrdon 
331.5.88: and he raðe æfter cweð oðrum worde to ðam þe his willan ær gefremedan 
331.5.89: farað nu he cwæð mid me into heofona rice þæt eow is gegearwod to ecan edleane eowres geswinces þe ge for minum lufan ær on worulde adrugan 
331.5.90: and hy ðonne farað mid gode sylfum and mid his englum on ecne gefean heofona rices 
331.5.91: ðær is mærð and myrhð and ece blis 
331.5.92: nis æfre ænig man þe sylf geþencan cunne oðþon oðrum areccan mæge hwylce þa mærða and ða myrhða syn þe god on heofonum gegearwod hæfð þam ðe his willan gewyrcað her on life 
331.5.93: and se ðe to þam gesælig bið þæt he to ðam mærðum and to þam myrhðum cymð ne ateoriað hy him þananforð æfre 
331.5.94: ac he hy symle hæfð mid gode sylfum and mid his englum 

331.5.95: nu ic eow hæbbe areht rihtne geleafan 
331.5.96: se ðe hine aht þisses tweoð and his gelyfan nele ne cymð he æfre to godes rice gyf he on þam geendað 
331.5.97: and se ðe ðonne rihtne geleafan hæfð and his ealles gelyfð þæs ðe ic rehte þæt ðurh god gewearð and gyt gewurðan sceal 
331.5.98: gif he þurhwunað on þam rihtan geleafan and god georne lufað and his bebodu gehealdeð he þæs habban sceal ece edlean on godes rice 
331.5.99: utan forðam don swa us þearf is 
331.5.100: habban aa on an on urne drihten rihtne geleafan and lufian hine eallum mode and eallum mægene 
331.5.101: and healdan his bebodu georne and don to gode þæne dæl ðe we þurh godes fultum magan 
331.5.102: and ælces yfeles georne geswicen 
331.5.103: and ænig man oðrum ne beode butan riht 
331.5.104: þæt is þæt gehwa oðrum beode þæt he wille þæt man him beode 
331.5.105: se byð wel cristen þe þis gehealdeð 
331.5.106: and gyf we þis gehealdeð þonne geearnige we þæt we habban motan ece lif on ðam toweardan life and ece blisse mid gode sylfum a butan ende amen 

