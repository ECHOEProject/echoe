de inphantibus non baptizandis 

41A.15.1: we biddað eow menn and beodað on godes naman þæt ge wislicor and wærlicor don embe eower hæþenan cild þonne ge oð þis dydan 
41A.15.2: þæt swa fela sawla gode ne losian swa her doð betweox eow 
41A.15.3: nu bebeode we eow on godes naman þæt ge eowre cild lætan fullian swa hraþe swa hi acennede beoð 
41A.15.4: forþam þu nast his lif gewis oð mergen 
41A.15.5: and þu dest þinum cilde micelne hearm gif ðu him þurh þine gymeleaste heofonan rices myrhðe benæmst 
41A.15.6: and hit besencst on hellegrund mid eallum deoflum on ecnysse 
41A.15.7: þu miht þine gymeleaste wið god gebetan ac þam cilde ne cymð næfre nan bot 
41A.15.8: forþan þe nan hæþen mann ne mot næfre into heofonan rice becuman 
41A.15.9: nu cwyð sum mann þæt he wille cepan him godra freonda mid his cilde and abit þæs hwilon to lange 
41A.15.10: forþam þe us segð þæt halige godspell þæt godes grama wunað ofer þone hæþenan 
41A.15.11: and betere bið þam hæþenan cilde þæt hit nime an ælmesmann þonne hit næbbe þa ecan myrhðe and hæbbe þa ecan witu 
41A.15.12: nu is eft oðer þing þe dysige wif doð lecgað heora cild betwux him and oflicgað hit þonne hi on slæpe beoð 
41A.15.13: forþam þe se slæpenda mann nat hwæt he deð 
41A.15.14: and we secgað þæt se modor gif heo to þam unwær bið mid hire breoste mæg þæt cild acwellan gif heo hit læt sucan and wyrð þonne on slæpe 
41A.15.15: þonne oflið þæt breost þæs cildes fnæst oððæt hit bið forsmorod 
41A.15.16: forþam þe hit ne cann ne ne mæg hit aweg don 
41A.15.17: þonne bið heo hire agenes cildes bana 
41A.15.18: warnige eac seo modor þonne heo mid cilde gæð þæt heo mid nanre higeleaste hit ne amyrre 
41A.15.19: ne mid nanum hefe ne mid nanum plegan oððe mid rade oððe mid ænigum ungerade 
41A.15.20: forþam þe hit sceal eft of deaðe arisan on domesdæg gif hit ær cucu wæs innan þære modor 
41A.15.21: and hæfð þonne hellewite gif hit hæþen acwylð 

