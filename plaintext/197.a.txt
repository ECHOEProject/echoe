197.a.1: uenite filii audite me timorem domini docebo uos 
197.a.2: menn þa leofan ic clypige eow to mid þam wordan dauides þæs haligan godes witegan and secge to eow 
197.a.3: cumað to me mine cildra and gehyrað me ic wille eow tæcan godes ege 
197.a.4: forþam seo boc segð 
197.a.5: initium sapientiæ timor domini 
197.a.6: þæt is on englisc 
197.a.7: godes ege he is angin ælces wisdomes 
197.a.8: and seo boc segð eft on sumre oðre stede 
197.a.9: timor domini ipse est thesaurus eius 
197.a.10: þæt cweð on englisc 
197.a.11: ures drihtenes ege þæt is his hord 

197.a.12: menn þa leofan se eorðlica man þe hord hæfð on his madmhuse he smealice þencð dæges and nihtes þærymbe hu he mage þæt hus fæstast gemakigan mid locum and mid weardum þæt þeofas na magan þærin cuman þæt hig his hord forstelan 
197.a.13: nu beo we godes hus ealswa se haliga apostol sanctus paulus cwæð to us 
197.a.14: templum dei sanctum est quod estis uos 
197.a.15: þæt cweð on englisc 
197.a.16: godes hus is halig and þæt hus beo ge 
197.a.17: on þam manne þe wunað godes ege þæt is godes hord se man is godes madmhus 
197.a.18: and þæt hus gefæstnoð god ælmihtige mid godan geþance and mid godan weorcan 
197.a.19: and sett þærto his haligan englas toweardan to þam þæt se deofol þe þe is þeof and scaða and swica ealles mancynnes þæt he na forstele þone godes hord ut of þam godes madmhuse mid yfelan geþance and mid yfelan weorcan 

197.a.20: menn þa leofan ic laðede eow to me ealswa fæder deð his cildra 
197.a.21: and behet eow þæt ic wolde tæcan eow godes ege 
197.a.22: forþam eall þæt we eow secgað þæt is of godes ege 
197.a.23: and se godes ege þæt is ure hælðe lifes and sawle 
197.a.24: and swa hwilc man þe gehyreð þa godes word þe we eow bodiað and þa begæð mid godum weorcum he aræreð gode hus on him sylfan 
197.a.25: ealswa hit cwyð on þam godspelle todæg 
197.a.26: si quis audierit sermones meos et facit eos ostendam uobis cui similis sit 
197.a.27: similis est homini edificanti domum qui fodit in altum et posuit fundamentum supra petram 
197.a.28: uenerunt flumina flauerunt uenti et inpegerunt in domum illam et non cecidit 
197.a.29: fundata enim erat supra petram 
197.a.30: ðæt is on englisc 
197.a.31: ure drihten cwæð þus to his haligan discipulon 
197.a.32: swa hwilc man se þe gehyrð mine word and þa begæð mid weorce ic wille eow secgan hwam he is gelic 
197.a.33: he is gelic þam manne þe worhte an hus and dealf deope and legde þone grundweall uppan þone fæstan stan 
197.a.34: þa com þærto micel flod and micele windas swiðe blawende and na mihtan awegcgan þæt hus 
197.a.35: forþam hit wæs geworht uppan þam fæstan stane 
197.a.36: ealswa sceal ure ælc an þe wile beon godes hus fæste standan on his geleafan 

197.a.37: menn þa leofan to þyssere for bysne is gehalgod todæg þis hus þurh godes naman and is gehaten æcclesia 
197.a.38: þæt is nama ealles cristenes folces 
197.a.39: forþam þe on cyricean wyrð gegæderod cristen folc to leorniende and to beganggenne þa þinc þe gebyrað to cristendome and þær to underfonne godes flæsc and godes blod 
197.a.40: forþam þonne beo we soðlice godes hus gyf we arwyrðlice and mid clænre heortan and mid rihtan geleafan underfoþ his flæsc and his blod 
197.a.41: and þonne wunað soðlice crist mid us ealswa he sylf us behet þus cweðende 
197.a.42: qui manducat carnem meam et bibit sanguinem meum in me manet et ego in eo 
197.a.43: þæt cweð on englisc 
197.a.44: se man þe ett min flæsc and drincð min blod he wunað on me and ic on him 

197.a.45: menn þa leofan ute weorðigan þysne dæg mid eallan uran mihtan for godes lufan and for ealra þæra halgena þe þis hus is fore gehalgod 
197.a.46: and biddan uran leofan drihtene þæt cume to us ealswa we rædað on þam godspelle todæg þæt he com to sumes synfulles mannes huse 
197.a.47: se man hatte zacheus and he wæs an heafodman þæs iudeiscan folces and wæs swiðe rice 
197.a.48: ða gelamp hit swa þæt ure hælend eode æfter þære ceastre to hiericho and mycel folc mid him 
197.a.49: þa wolde zacheus hine geseon hwilc he wære ac he na mihte fer þam folce and ferþam he wæs swiðe litel man on wæstman 
197.a.50: ða arn he toforan þær he wiste þæt ure drihten gan wolde and astah uppan an treow þæt he mihte hine swa geseon forþam he wiste þæt he þanan faran wolde 
197.a.51: ealswa ure drihten com þa þærto þa beseah he upp and geseah hine and cwæð þus to him zacheæ astih raðe nyðer forþam me gedafenað todæg to cumene to þinum huse 
197.a.52: and he þa swiðe ofstlice nyðer astah and underfeng hine swiðe bliðan mode 
197.a.53: and ealle þa menn þe þæt geseagon hy hit yfelmynton swiðe hwig he wolde cyrran to þam synfullan men 
197.a.54: þa astod zacheus and cwæð to uran drihtene drihten hlaford nu ic wille gyfan healfe mine æhta þearfendum mannum and swa hwæt swa ic æfre of æniga manne mid unrihte begyten habbe ic hit wille feowerfeald forgildan 
197.a.55: ða cwæð ure drihten todæg is micel hæle geworden on þyssum huse forþam þes man is worden abrahames sunu þæs heahfæderes 
197.a.56: soðlice com þæs mædenes sunu on þysse worulde to secenne and to hælenne þæt þær gefyrn ferworden wæs 

197.a.57: menn þa leofan þæt wæran we þe ferworden wæran 
197.a.58: and ferloren wurdon þurh adam þone ærestan man þe þurh his giltas hine sylfne and us ealle forð mid him ferworhte fram þam paradise to þyssum woroldlicum life and fram þyssum life on þa helle to þam ecan deaðe 
197.a.59: þa com crist godes sunu and wearð akenned of þam mædene sancta marian and alysde us ealle mid his deorwyrðan blode fram þam ecan deaðe to þam ecan life 
197.a.60: se god ælmihtig þe us alysde swa swa his agen willa wæs he gemiltsige us on þyssum life 
197.a.61: and bringe us to þam ecan life and to þam heofona rice þær he sylf sitt on his fæder swyðran healfe 
197.a.62: and leofað and rixað mid his fæder and mid þam haligan gaste 
197.a.63: an god nu and æfre a on ecnysse amen 

