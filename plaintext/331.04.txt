ii item sermo de fide 

331.4.1: leofan men doð swa eow mycel þearf is 
331.4.2: understandað þæt ælc cristenman ah micle þearfe þæt he his cristendomes gescead wite and þæt he cunne rihtne geleafan rihtlice understandan 
331.4.3: wac bið þæt geðanc on cristenum men gyf he ne cann understandan þurh rihtne geleafan þæne þe hine gescop and geworhte 
331.4.4: and gyf he nele geleornian þæt he cunne þæt ælc cristenman huru cunnan sceal paternoster and credan 
331.4.5: forðam mid þam oðrum sceal ælc cristenman hine to gode gebiddan and mid þam oðrum geswutelian rihtne geleafan 
331.4.6: crist sylf sang paternoster ærest and þæt gebedd his leorningcnihtum tæhte and on ðam godcundan gebede syn vii gebedu 
331.4.7: and mid þam se ðe hit inwerdlice gesingð geærndað to gode sylfum ymbe æfre ælce neode þe se man beðearf aðor oððon for ðisum life oððon for ðam toweardan 
331.4.8: ac hu mæg þonne æfre ænig man hine inweardlice to gode gebiddan buton he inwerdlice on god hæbbe rihtne geleafan 

331.4.9: leofan men ures drihtnes agene leorningcnihtas ær hy toferdan ealswa heom beboden wæs wide to farenne and cristendom to bodianne hy geswutelodon rihtne geleafan and sungon and gesetton credo in deum for trymmincge and for mynegunge þæs soðan geleafan 
331.4.10: and ðæne geleafa mot ælc ðæra rihtlice cunnan and anrædlice healdan þe geearnian wile ece myrhðe æt ðam soðan gode þe leofað and rixað in ealra worulda woruld a butan ende amen 

