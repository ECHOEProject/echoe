de auaritia 

41A.17.1: auarus þæt is gytsere on englisc 
41A.17.2: auaritia is gitsung 
41A.17.3: þa hatað sume menn grædignysse þissere worulde þæt se mann beo grædig goldes and seolfres and woruldlicra gestreona ægðer ge rihtlice ge unrihtlice 
41A.17.4: se grædignyss is swa swa se apostol paulus cwæð wyrtruma ælces yfeles 
41A.17.5: and seo soðe lufu is wyrtruma ælces godes 
41A.17.6: þu mann wylt habban god þu wylt habban hælu þines lichaman ac swaþeah ne tala þu þæt to micclum goode þæt þe hæfð eac se yfela 
41A.17.7: þu wilt habban gold and seolfor efne þas þing synd goode gif ðu hi wel notast 
41A.17.8: gif þu sylf yfel bist ne miht þu hi wel notian 
41A.17.9: synd nu forði gold and seolfor yfele yfelum and gode godum 
41A.17.10: hwæt fremað þe þæt þin cyst stande full mid godum and þin inngehyd beo æmtig ælces godes 
41A.17.11: þu wilt habban god and nelt þe sylf beon god 
41A.17.12: sceamian þe mæg þæt þin hus hæbbe ælces godes genoh and hæbbe þe ænne yfelne 
41A.17.13: soðlice nelt þu nan þing yfeles habban on þinum æhtum 
41A.17.14: nelt þu habban yfel wif ne yfele cild ne yfele þeowemenn ne yfel scrud ne furðon yfele sceos and wylt swaþeah habban yfel lif 
41A.17.15: ic bidde þe þæt ðu læte huru þe þin lif dyrre þonne þine sceos 
41A.17.16: þu wilt habban ealle fægre þing and acorene and wilt þe sylf beon waclic and unwyrð 
41A.17.17: þine æhta mid stilre stemne wyllað þe wregan þus to þinum drihtne 
41A.17.18: efne þu forgeafe þisum menn þus fela goda and he sylf is yfel 
41A.17.19: hwæt fremað him þæt þæt he hæfð þonne he þone næfð þe him þa god forgeaf þe he hæfð 
41A.17.20: gif nu eower sum onbryrd þurh þas word smeað hwæt good sy þonne secge we þæt þæt is god þe þurh nan ungelimp forloren beon ne mæg 
41A.17.21: þu miht forleosan unþances þa þing þe ateorian magon ac gif þu sylf for gode good bist þæt þu ne forlyst næfre unþances 

