incipiunt sermonis lupi episcopi 

49B.3.1: leofan men us is deope beboden þæt we geornlice mingian and læran sculon þæt manna gehwilc to gode buge and fram sinnum gecirre 
49B.3.2: se cwide is swiðe egeslic þe god þurh þone witegan be þam cwæð þe godes folce bodian sculon 
49B.3.3: þæt sindon biscopas and mæssepreostas 
49B.3.4: he cwæð be þam 
49B.3.5: clama et reliqua 
49B.3.6: clipa hlude and ahefe up þine stæmne and gecyð mynum folce heora misdæda and lær hi georne fram sinnum gecirran 
49B.3.7: gif ðu þonne þæt ne dest ac forsuwast hit and nelt folce heora þearfe gecyþan þonne scealt þu ealra þara sawla on domesdæg gescad agildan þe þurh þæt losiað þe hi nabbað þa lare and þa mynegunge þe hi beþorfton 
49B.3.8: þes cwide mæg beon swiðe gemyndiglic eallum þam þe to ðam gesette syn þæt hi godes folce riht bodian sculon 
49B.3.9: and folc ah eac micele þearfe þæt hi ware beon þæs cwides þe þaræfter gecweden is 
49B.3.10: he cwæð se witega æfter þam 
49B.3.11: gif ðu godes folce riht bitst and þu hit gebigan ne miht to rihte þonne gebirhst þu swaþeah þinre agenre sawle 
49B.3.12: and se þe woh drifð and geswican nele he sceal habban þæs ece wite on hellesusle 
49B.3.13: ic bidde eow leofan men þæt ge geþildelice hlistan þæs þe ic eow nu secgan wille 
49B.3.14: hit is lang to areccenne þæt we on bocum ymbon godes wundra rædað 
49B.3.15: nu wille ic be sumon dæle swaþeah scortlice hit eow sum asecgan 
49B.3.16: an is ece god þe gescop heofonas and eorðan and ealle gesceafta 
49B.3.17: and on fruman he gelogode on þare heofonlican gesceafte þæt is on heofona rice engla werudu micele and mære 
49B.3.18: ða wearð þar an þara engla swa scinende and swa beorht and swa wlitig se wæs lucifer genemnod þæt him þuhte þæt he mihte beon þæs efengelica þe hine gescop and geworhte 
49B.3.19: and sona swa he þurh ofermodignesse þæt geþohte þa hreas he of heofonum and eal þæt him hyrde 
49B.3.20: and gewurdon of englum to deoflum gewordene 
49B.3.21: and him wearð hylle gegearwod 
49B.3.22: and hi þar wuniað on ecum forwirde 
49B.3.23: æfter þam gescop god ælmihtig ænne man of eorðan 
49B.3.24: þæt wæs adam 
49B.3.25: and of adames anum ribbe he gescop him wif to gemacan 
49B.3.26: seo wæs eua genamod 
49B.3.27: and to þam hi gescop god ælmihtig þæt hi and heora ofspringc scoldan gefillan and gemænigfealdan þæt on heofonum gewanad wæs þæt wæs ungerim þæt þanon ðurh deofles ofermodignesse into helle bereas 
49B.3.28: ac sona swa deofol ongeat þæt man to þam gescapen wæs þæt he scolde and his cynn gefyllan on heofonum þæt se deofol forworhte þurh his ofermodignesse þa wæs him þæt on miclan andan 
49B.3.29: ongan þa beswican and gelæran þæt se man abræc godes bebod 
49B.3.30: god lifde adame þæt he moste brucan ealra wæstma 
49B.3.31: buton anes treowes wæstm he him forbead þæt he þæs næfre ne abite 
49B.3.32: ða beswac þe deofol and forlærde his wif ærest and heo hine siððan þæt hy abræcon godes bebodd and æton of þam forbodenan wæstme 
49B.3.33: and sona swa þæt wæs þæt hi swa gedon hæfdon þa hæfdon hi forwyrhte hi silfe 
49B.3.34: and wurdon of þare mirhðe aworpene þe hi ær on wæron and on þis wræclice lif bescofene and her siððan on earfoðan and on geswince wunodan 
49B.3.35: and of him twam is eal mancyn cuman 
49B.3.36: heora bearna an gedide siððan eac þurh deofles lare deofollice dæde 
49B.3.37: þæt wæs cain 
49B.3.38: he ofsloh abel his agenne broðor 
49B.3.39: and þa wæs godes irre þurh ða dæde ofer eorðan yfele geniwod 
49B.3.40: and siððan aa heora ofspringes and mancynnes mare wearð swa deofol ma and ma manna forlærde and getihte to heora agenre unþearfe swa æt nihstan þæt hi to gode næfdon naðer ne lufu ne ege 
49B.3.41: ac on ælce wisan hi þurh heora sinna god to ðam swiðe gegræmedon þæt he let æt nihstan flod gan ofer ealne middaneard and adræncte eal þæt on worlde wæs buton þam þe on ðare earce wæron 
49B.3.42: þæt wæs þæt an scip þe god silf gedihte noe to wyrcanne 
49B.3.43: and on ðam anum scipe wearð generod se goda man noe and his þry suna and heora wif 
49B.3.44: eal þæt æfre mancynnes elles wæs eall hit adranc 
49B.3.45: and eal þæt nu is eal hit com of þam mannum þe on þare arce generode wæron 
49B.3.46: and þa siððan þæt wæs þæt se flod gesette and noe and his suna landes geweald ahton hi gestryndon fela bearna and of heora ofsprince com þæt eft wearð folces unlitel 
49B.3.47: ða dide deofol þa git ealswa he a deð mannum micele dare 
49B.3.48: he gedwealde eft mænigne man to þam swiðe þæt hi forgeaton and forgimdon æt nihstan heora drihten 
49B.3.49: and wurðodon þurh deofles lare mistlice gedwolþingc 
49B.3.50: and worhton fela gedwimera on anlicnessum 
49B.3.51: and þarto abugon and hi þarto gebædon 
49B.3.52: and wendon þæt heom of þam bot come and willa þæs þe hig þonne wylnigende wæron 
49B.3.53: swa hi dwelode deofol and adwealde 
49B.3.54: hwæt þa yrmingas niston na hu litellice hi ðone deofol bepæhte þe ma þe þa witan þe git on ða wisan deofles willan dreogað ealles to wide 
49B.3.55: deofol ah þurh godes geþafunge þæs geweald þæt he mot manna fandian hwaðer heora geþanc aht sy and hwaþer hi willan on god anrædlice getruwian þe hi willan þurh deofles lare awacian 
49B.3.56: ælc yfel cymð of deofle and ælc broc and nan bot 
49B.3.57: þonne deð he þeah swiðe litelice þar he ongitt unware men 
49B.3.58: sænt sona on hi silfe oððe hwilum on heora yrfe sum swiðlic broc 
49B.3.59: and þonne hwilum gehatað hi ælmessan þurh deofles lare oððe to wille oððe to stane oððe elles to sumum unlifedum þingum 
49B.3.60: and þonne sona foroft bið þæt broc þe liþre 
49B.3.61: la forhwy bið hit þonne swa buton forðam þe se man bið ðonne beswicen 
49B.3.62: and deofol ah þa sawle buton he geswice and þe deoppor gebete þa misdæde 
49B.3.63: of deofle ne cymð æni oðer bot buton þonne he hæfð þæs mannes sawle beswicen 
49B.3.64: þonne geswicð he þare dare ðe he þam men ealles ær mid derede 
49B.3.65: and witod se þe his broces bote secð buton to gode silfum and to his halgum and to rihtlæcum he drihð deofles willan and godes unwillan 
49B.3.66: men þa leofestan ða ða þæt wæs þæt deofol þæt folc swa mistlice dwelode swa ic eow ær rehte þa wæs þeah an mægð þe æfre wurðodon þone soðan god 
49B.3.67: and seo asprang of seme se wæs noes yldesta sunu 
49B.3.68: of ðare mægðe com se mæra man abraham þe mæn on bocum ymbe fela þinga rædað 
49B.3.69: and of þam mæran abraham coman heahfæderas 
49B.3.70: and of his mæran cynne eac coman þa witegan þe cyddan cristes tocyme 
49B.3.71: and þam silfan cynne god silf sette lage and moyse bebead þæt he hy be þare gewissian scolde 
49B.3.72: se moyses wæs godes silfes gespreca and se moyses wæs eac þæs rihtcynnes 
49B.3.73: and of ðam silfum abrahames cynne com eft iudea cynecyn 
49B.3.74: and þara cynincga sum hatte dauid ðe of ðam cynne asprang 
49B.3.75: se wearð swiðe mære man ægðer ge for gode ge for worlde 
49B.3.76: and of his cynne eft com sancta maria cristes modor 
49B.3.77: and þæt dauides cynn þeah wel oftost aa ealswa him to gebirede 
49B.3.78: and swaþeahhwæðere sume þa ðe his cynnes wæron æfter him þæs rices weoldon and mishirdan gode swiðor þonne hi beþorfton 
49B.3.79: sume hi wurdon æt nihstan swa ðurh deofol ahyrde þæt hi næfdan to gode naðer ne lufe ne ege swa swa hi scoldon ac þurh deofles lare unriht lufedon ealles to swiðe 
49B.3.80: and æt nihstan þæt folc þa wearð swa wið god forworht þæt he let faran hæþenne here and forhergian eal þæt land 
49B.3.81: and þone cyningc sedechiam þe þa wæs on iudea lande man geband 
49B.3.82: and ealle þa duguðe þe on ðam earde wæs man ofsloh oððe gebænde and lædde hi ut of heora earde 
49B.3.83: and fullice lxx wintra siððan on an wæs se þeodscipe eal geþeowad under feonda gewealde 
49B.3.84: swa forð hi wæron wið god þa forwirhte 
49B.3.85: ac eft æfter þam ymbe hundseofontig geara þæs þe seo hergung wæs cirus hatte persa cyningc se gefreode ealswa god wolde eal þæt iudeisce folc þe þa on life wæs and let hi faran ham to heora earde 
49B.3.86: and hi þa siððan geornlice agunnon rædes giman and hit ongan mid heom godian georne 
49B.3.87: and of heora cynne siðþan geboren wearð ealra bearna betst þe æfre geboren wurde 
49B.3.88: þæt wæs ure drihten crist þe eallum mancynne com to þearfe of þæs mæran mædenes innoðe sancta marian 
49B.3.89: and þa þa þæt wæs þæt crist geboren wearð þa wæs agan geargerimes fram þam timan þe adam ærest gescapen wæs anni iiii milia et c lx iii ðæs þe bec secgað 
49B.3.90: nu is mænig ungelæred man þe wile þencan hu þæt beon mæge þæt se þe gescop on fruman ealle gesceafta þæt he wearð þus late geboren swa ic eow nu areht hæbbe 
49B.3.91: ac ic wille eow git cuðlicor secgan þæt ge hit magon swutollicor ongitan 
49B.3.92: he wæs æfre soð god and is and aa bið 
49B.3.93: and he gescop þurh his godcundan mihte ealle gesceafta lange ær he silf man geboren wurde 
49B.3.94: forðam he næs na ær man ær he for ealles middaneardes alesednesse silfwilles menniscnesse underfengc þurh þæt clæne mæden sancta marian 
49B.3.95: seo menniscnes is wundorlic ymbe to smeagenne 
49B.3.96: ful micel wundor hit wæs þæt þæt mæden gebær cild þe næfre nahte þurh hæmedþingc weres gemanan 
49B.3.97: ac se þe hæfð rihtne geleafan and understent godes mihta he mæg ful georne witan þæt hit wæs gode yðdæde þa he hit swa gedon habban wolde 
49B.3.98: ær he wæs soð god on godcundnesse and næs nan man 
49B.3.99: ac nu he is ægðer ge soð god ge soð man 
49B.3.100: and nis æfre æniges mannes mæð þæt he þa godcundnesse asmeagan cunne 
49B.3.101: us is þeah micel þearf þæt we aa habban rihtne geleafan on gode ælmihtigne þe us ealle gescop and geworhte 
49B.3.102: he wæs æfre efenmihtig and he git is and he aa swa bið buton æghwilcum ende 

49B.3.103: men þa leofestan hu mihte god ælmihtig wið mancyn myldre gewurðan þonne he wæs þa ða he asænde hys agen bearn of heofonum nyþer to eorðan 
49B.3.104: and her wearð man geboren to þam þingum þæt he mid his agenum feore mancyn alysde of deofles gewealde and of hellewite 
49B.3.105: ær ðam timan næs æfre ænig man on worlde swa mære þæt he on an ne scolde to helle swa he forðfaran wæs 
49B.3.106: and þæt wæs ærest for adames gewirhtum 
49B.3.107: ac wundorlice swiðe geeadmedde crist hine silfne þa he for ure neode menniscnesse underfengc 
49B.3.108: and swa on ðare menniscnesse wæs seo godcundnes bediglod þæt he þurh eadmetta on his menniscnesse eal adreah þæt man deð buton synne anre 
49B.3.109: þa he cild wæs eall hine man fedde swa man oðer cild fedeð 
49B.3.110: he læg on cradule bewunden ealswa oðre cild doð 
49B.3.111: hine man bær oððæt he silf gan mihte 
49B.3.112: ðurh ælc þingc seo menniscnes adreah þæt hire to gebirede 
49B.3.113: hine þirste hwilum and hwilum hingrode 
49B.3.114: he ætt and dranc and ægðer he ðolode ge cile ge hætan 
49B.3.115: eal seo menniscnes þolode þæt men to gebyrede 
49B.3.116: forðam þe he wæs soð man þurh his meddren gecynd 
49B.3.117: and he þeah swa hit mæð wæs fægere and forðweard 
49B.3.118: swa þæt hit com to þam þa he on ðare ylde wæs þæt he geceas him leorningccnihtas þa he þæt wolde 
49B.3.119: and þa he silf gelærde and gewisode ymbe ealles folces þearfe swa his willa wæs 
49B.3.120: and heom bebead þæt hi geond ealne middaneard siððan bodian scoldon rihtne geleafan 
49B.3.121: and þurh mænige wundra þe he worhte he eac geswutulode þæt he wæs and is soðlice godes sunu 
49B.3.122: and siððan æfter þam se tima com þæt he for eall mancynn þrowian wolde þa sæde he his þegnum foran eall hu hit gewurðan scolde 
49B.3.123: and hit sona æfter þam ealswa oneode 
49B.3.124: iudeisc folc þurh deofles lare hine forrædde and an his agenra cnyhta hine belæwde to deaðe 
49B.3.125: hit wæs þeah eal geworden for ure neode swa he silf wolde 
49B.3.126: and þæt wæs swutol þæs þryddan dæges þa he of deaðe aras ða he cydde þæt he ær mihte ful eaðe deað forbugan gif he swa wolde 
49B.3.127: ac he alysde us þurh his deað of ecan deaðe and geswutulode mid his æriste þæt he hæfð us gerime rihtne weg to ecan life 
49B.3.128: and he raþe eft þa git þæt furðor geswutulode 
49B.3.129: hyt gewearð ymbon xl daga þæs þe he of deaðe aras þæt him com of heofonum ongean micel engla werod 
49B.3.130: and he mid þam werode to heofonum ferde 
49B.3.131: and þarto gerymed hæfð us eallum rihtne weg gif we silfe þæs earnian willað 
49B.3.132: and þanon he eft to hys dome cymð 
49B.3.133: ðonne is us micel þearf þæt we eac þæt understandan þæt hit to þam dome nu georne nealæcð þe he silf to cymð 
49B.3.134: forðam þonne he wile æt us witan hu we him geleanod habban eal þæt he for us geþolode 
49B.3.135: and gelife se ðe wille we witan to soðan þæt hit þarto georne nealæceð 
49B.3.136: forðan þe we habbað gecnawen fela þara fortacna þe crist silf foresæde þæt cuman scolde and eac he sæde for micclan egsan þe toweard is 
49B.3.137: he sæde þæt æfter þisum fæce git gewurðan sceal swa egeslic tima swa næfre ær næs siððan þeos worold gewearð 
49B.3.138: antecristes tima bið æfter þisum 
49B.3.139: and nu swiðe raðe his man mæg wenan 
49B.3.140: and þurh hine gewurð swa micel gryre swa næfre ær on worlde ne gewearð 
49B.3.141: eal middangeard bið þurh hine gedreht and gedrefed 
49B.3.142: and eal hit forwurde gif god his hwile ne gescyrte 
49B.3.143: ac god hine fordeð þe raþor 
49B.3.144: forðam þe he wile gebeorgan þam þe him silfum syn gecorene and gecweme 
49B.3.145: and raðe siððan æfter þam ðæs þe us bec secgað gewurð se miccla dom and þeos worold geendað 
49B.3.146: on ðam dome witodlice sceal manna gehwilc habban ece blisse on heofona rice 
49B.3.147: and þa ðe her nu deofle filigað and his unlarum þa sculon þonne mid deofle faran on ece forwyrd hellewites 
49B.3.148: eala leofan men uton we don swa us micel þearf is lufian we god eallum mode and eallum mægne and healdan hys bebodu georne 
49B.3.149: þonne geearnige we us ece blisse æt þam silfum gode þe leofað and rixað a buton ende 

