sermones 

310.72.1: leofæ men us is deope beboden þæt we geornlice myngian and læran scylan þæt manna gehwylc to gode buge and fram synne gecherre 
310.72.2: ðe cwide is swiðe egeslic þe god þurh ðonne witegan be þam cwæð þe godes folce bodian scylan 
310.72.3: þæt beoð biscopas and messepreostæs 
310.72.4: he cwæð be ðam 
310.72.5: clama et reliqua 
310.72.6: clype lude and hefe up þine stefne and cuð mine folce þæt hit georne fram synne cyrre 
310.72.7: gif ðu ðonne þæt ne dest ac forsuwast hit and nelt folce his þearfe cuþan þenne scealt þu alræ þare sawlæ scead agealdan on domesdæge þe ðurh þæt losiað þe heo nabbæð þa lare and ða myngungæ þe heom beþurfton 
310.72.8: ðeos wite mæg beon swiðe gemyndelic alle þam ðe to þam gesette beon þæt heo godes folce riht bodian sceolon 
310.72.9: and folc ah eac mycele þearfe þæt heo wærre beon þæs cwides þe ðæræfter icwæden is 
310.72.10: he cwæð þe witega æfter þam 
310.72.11: gif þu godes folce riht bodast and þu hit begean ne miht to rihte burhst þu þine agene sawle 
310.72.12: and þe ðe woh drifð and geswican nele he sceal habban þæs ece wite 
310.72.13: leofan men ic bidde eow þæt ge iþuldelice lystan ðæs ðe ic eow nu secgan wylle 
310.72.14: hit is long to ræccanne þæt we on bocum embe godes wundræ rædæð 
310.72.15: nu wylle ic eow þeah be sume dæle scortlice hit sum asecgan 
310.72.16: an is ece godd þe isceop heofenas and eorþan and alle gesceaftæ 
310.72.17: and on frumon he gelogode on þare heofenlice gesceaftæ þæt is on heofene rice englæ werodu mycle and mære 
310.72.18: ða wearð þær an þare englæ swa scinende and swa briht and swa wlitig þæt him þuhte þæt he mihte beon þæs efenilicæ þe hine iscop and iwrohte þe wæs lucifer inemned 
310.72.19: and swa sonæ swa he ðurh ofermodignesse þæt iþohte þa reas he of heofenum and all þæt him hyrde 
310.72.20: and heo gewurdon of englum to deofle iwordene 
310.72.21: and heom wearð hælle igearewod 
310.72.22: and heo þær wuniæð on ecen forwurde 
310.72.23: æfter þam iscop god almihtig ænne mon of eorðan 
310.72.24: þæt wæs adam 
310.72.25: and of adames ane ribbe he iscop him wif to mace 
310.72.26: þeo wæs eua inemnod 
310.72.27: and to þam iscop heom god almihtig þæt heo and heora ofspryng sceolden fullen and monigfealden þæt on heofenum iwoned wæs þæt wæs ungerim ðet þonon þurh deofles ungemodignesse into hælle bereas 

310.72.28: ac sonæ swa deofel ongeat þæt mon to þam geiscapen wæs þæt he scolde and his cunn fullen on heofenum þæt ðe defel forwrohte þurh his ofermodignesse þa wæs him ðet on miclan ondan 
310.72.29: and ongan þa beswican and ilæren þæt þe mon abræc godes bodum 
310.72.30: god lyfde adame þæt he moste brucan alræ wæstmæ 
310.72.31: buton anes treowes wæstm he him forbead þæt he þæs næfre ne abite 
310.72.32: ða beswac þe deofel and forlærde his wif ærest and heo hine syððan þæt heo abrecon godes bebod and ætan of þam forbodene wæstme 
310.72.33: and sona swa þæt wæs þæt heo swa idon hæfdon ða hæfdon heo forwrohte heom sylfne 
310.72.34: and wurdon of þare murhþe iwurpæne ðe he ær on weron heo and on þis wraclice lif bescofene and her syððan on arfoðan and on swince wunodon 
310.72.35: and of heom twam is al moncynn icumen 
310.72.36: heoræ bearnæ anæ gedyde eac syððan þurh deofles lare deofelice dæde 
310.72.37: þæt wæs cain 
310.72.38: he ofsloh abel his agene broder 
310.72.39: and þa wæs godes yrre þurh ða dæde ofer eorðan yfele iniwod 
310.72.40: and syððan aa swa heoræ ofsprunges and moncynnes mare wearð swa deofel ma and ma manna forlærde and tyhte to heora agene unþearfe swa æt nextan þæt heo to gode næfdon naþær ne lufe ne ege 
310.72.41: ac on ælce wisan heo þurh heora synnan god to þam swiðe gegremedon þæt he let æt nextan flod gan ofer alne middaneard and ondrencan al þæt on weorlde wæs buton þam ðe on ðare arche wæron 
310.72.42: þæt wæs ðet an scip ðe god dihte noe to wurcenne 
310.72.43: and on þam ane scipe wearð generod þe godæ mon noe and his ðreo sunæ and heoræ wif 
310.72.44: eal þæt æfre mancynnes elles wæs all hit adronc 
310.72.45: and ðet nu is al hit com of ðam monnum ðe on ðare arche weron 

310.72.46: and þa syððan þæt wæs þæt ðe flod gesette and noe and his sune londes weald æhton heo gestreondan fela bearnæ and of heoræ ofsprunge com þæt æft wearð folces unlytel 
310.72.47: ða dude deofel ða gyt alswa he a deþ monnum mycel dære 
310.72.48: he gedwelde æft monigne mon to þam swiðe þæt heo ofergyton and forgymdon æt nextan heora drihtæn 
310.72.49: and wurðedon þurh deofles lare mislice dweolþing 
310.72.50: and wrohten fela dwimeræ on anlicnessum 
310.72.51: and ðerto bugan and heom ðerto bedæn 
310.72.52: and wendan þæt heom of þæt bote come and willæ þæs ðe heo ðonne wilnigende weron 
310.72.53: swa heom dweolode deoful and adwealde 
310.72.54: hwæt þa yrmingæs nystan na hu lytelice heom ðone deoful bepæhte þe ma ðe þa witan þe gyt on þa wisan deoofles willan dreogæð alles to wide 

310.72.55: deofel ah þurh godes þafunge þæs geweald þæt he monnæ fandian mot hwæðer heora þanc æht beo and hwæðer heo wullan on gode anrædlice treowian ðe heo wullæn ðurh deofles lare awacian 
310.72.56: ælc yfel cymð of deofle and ælc broc and nan bot 
310.72.57: ðonne deþ he þeah swiðe lytelice þer he ongit unwærre men 
310.72.58: sent sonæ on heom sylfe oððe hwilum on heora yrfe sum swilic broc 
310.72.59: and þonne hwilum gehatæð heo ælmessan ðurh deofles lare oððe to welle oððe to stane oððe ælles to sumum unalyfedum þingum 
310.72.60: and sonæ foroft bið þæt broc liðre 
310.72.61: la forhwi bið hit swa ðonne buton forþam þe ðe mon bið þenne beswicen 
310.72.62: and deofel ah þa sawle buton he geswice and ðe deopor gebete þa misdæde 
310.72.63: of deofle ne cymð ænig oðer bot buton þenne he hæfð þæs monnes sawle beswicen 
310.72.64: ðonne geswicð he þare dære þe he þam men alles ær mid dærede 
310.72.65: and wite þe ðe his broces bote secð buton to gode sylfum and to his halgum and to rihtlæcum he drihð deofles willan and godes unwillan 

310.72.66: leofæ men ða ðe þæt wæs þæt deofel þæt folc þa swa mislice dwelede swa ic eow ær ræhte þa wæs þa ðeah an mægð þe æfre wurðode þone soðen god 
310.72.67: and þeo asprong of seme þe wæs noes yldesta synæ 
310.72.68: and of þare mægðe com þe mære mon abraham þe mon on bocum fela embe redæþ 
310.72.69: and of þam mære abrahame comæn þa mæran heahfæderæs 
310.72.70: and of his mæran cynne eac comen þa witegan þe cyddan cristes tocyme 
310.72.71: and þam sylfe cynne god sylf sette lage and moysi bead þæt he heom be þare lage wisian sceolde 
310.72.72: ðe moyses wæs godes sylfes ispæcæ and þe moyses wæs eac þæs rihtcunnes 
310.72.73: and of þam sylfum abrahames cynnes com eft iudea kinecunn 
310.72.74: and ðæræ ciningæ sum hatte dauid þe of þam cynne asprong 
310.72.75: þe wearð swiðe mære mon ægþer ge for gode ge for monne ge for weorlde 
310.72.76: and of his cynne æft com sancta maria cristes moder 
310.72.77: and þæt dauides cynn þeah wel oftost alswa him to gebyrede 
310.72.78: and swaðeahhwæðere sume þa ðe his cynnes weron and æfter him ðæs rices weoldan mishyrdan gode swiðor þonne heom beþeorftan 
310.72.79: sume heo wurdon æt nextan swa þurh deofel ahyrde þæt heo næfdon to gode naþor ne lufe ne ege swa swa heo sceoldon ac þurh deofles lare unriht lufedon alles to swiðe 

310.72.80: and æt nextan þæt folc þa wearð swa wið god forwroht þæt he let faren hæþene here and forhergian all þæt land 
310.72.81: and þone kining sedechiam þe ða wæs on iudea londe mon gebond 
310.72.82: and alle þa dugeðe þe on þam earde wes mon ofsloh and oððe gebænde and lædde heom ut of earde 
310.72.83: and fullice lxx wintræ syððan on an wæs ðe þeodscipe all geþeowæd under heoræ feondæ gewealde 
310.72.84: swa forð heo weron wið god forwrohte 
310.72.85: and þa æfter þam hundseofentig gearæ ðæs ðe ðe hergung wæs cirus persæ king hatte þe gefreode alswa god wealde all þæt iudeisce folc þe ða on life wæs and læt heom faren ham to heoræ earde 
310.72.86: and of þam timan þe þeo hergung wæs embe six hund gearæ and six and feortigæ gearæ crist wearð iboren alle middanearde to mycele helpe 
310.72.87: and ða ðe crist iboren wæs þa wæs agan geargerimes from þam timan ðe adam æræst isceapen wæs īīīīclxiii gearæ and eac god eaca ðæs ðe bec secgæð 
310.72.88: nu is monig unlæred mon þe wyle ðencan hu þæt beon mage þæt ðe ðe iscop alle isceaftæ on frummæ þæt he wæs nu þus niwæn iboren swa ic eow nu iræht hæbbe 

310.72.89: ac ic wylle eow gyt cuðlycor secgan þæt ge hit magon þe swytelucor ongytæn 
310.72.90: he wæs æfre soð god and is and aa bið 
310.72.91: and he gescop þurh his godcundan mihte alle gesceaftæ longe ær he sylf iboren wæs to monne 
310.72.92: forþan þe he næs na ær mon ær he for al middæneardes alysednesse sylfwilles syððan mænniscnesse underfeng þurh ðet clæne mæidan sanctæ maria 
310.72.93: ðeo menniscnesse is wunderlice embe to smeagenne 
310.72.94: ful mycel wunder hit wæs þæt þæt mægdon gebær child þe næfre næhte wæres imanan 
310.72.95: ac ðe þe hæfð rihtne geleafæ and understont godes mihte he mæg ful georne witan ðet hit wæs gode ful eðdæde þa he hit swa idon habban wolde 
310.72.96: ær he wæs soð god on godcundnesse and næs na mon 
310.72.97: ac nu he is ægðer ge soð god and soð mon 
310.72.98: and nis æfre æniges monnes mæð þæt he þa godcundnesse asmeagen cynne 
310.72.99: ac us is þeah mycel þearf þæt we aa habben rihtne geleafan on god almihtigne þe us alle iscop and iwrohte 
310.72.100: he wæs æfre efenmihtig and he gyt is and he a bið swa buton ælcum ende 

310.72.101: la hu mihte god almihtig wið moncynne mildræ wurðan þonne he wæs þa ða he sende his agene sunu of heofenum nyðer to eorðan 
310.72.102: and he wearð mon iboren to þam ðingum þæt he mid his agene feore mancyn alysde of deofles wealde and of hællewite 
310.72.103: ær þam timan næs æfre ænig mon on weorlde swa mære þæt he on an ne sceolde to hælle swa he forðfaren wæs 
310.72.104: and þæt wæs ærest for adames wrihtum 
310.72.105: ac wunderlice swiðe geædmette crist hine sylfne þa he menniscnesse underfeng 
310.72.106: and swa on þare mænniscnesse wæs ðeo godcundnesse bediglod þæt he þurh ædmettæ on his menniscnesse al adreh þæt mon deþ buton synne ane 
310.72.107: ða he child wæs al hine mon fædde swa mon oðre child fædeþ 
310.72.108: he læg on cradole bewundæn alswa oðer child doð 
310.72.109: hine mon ber oþ he sylf gan mæhte 
310.72.110: ðurh ælc þing þeo menniscnesse adreah þæt hire to geburde 
310.72.111: hine ðyrste hwilum and hwilum hingrode 
310.72.112: he æt and dranc and ægþer he þolode ge ceole ge hæte 
310.72.113: eall þeo menniscnesse þolode þæt men to gebyrede 
310.72.114: forþan ðe he wæs soð mon þurh his modercynde 
310.72.115: and he þeah swa hit mæð wæs fægere forð wearð 
310.72.116: swa þæt hit com to þam þa he þare ylde wæs þæt he ceas him leornigcnihtas þa he ðet wolde 
310.72.117: and þa he sylf lærde and wissode emben alles folces þearfe swa his willæ wæs 
310.72.118: and heom bead þæt heo geond alne middaneard syððan bodian scoldan rihtne geleafan 
310.72.119: and þurh monige wundræ þe he wrohte he eac swutelode þæt he wæs and is soðlice godes sunu 
310.72.120: and æfter þam ða þe timæ com þæt he for al mancyn ðrowian wolde þa sæde he his ðægnum fore all hu hit iwurðan scolde 
310.72.121: and hit sonæ æfter þam ealswa aeode 
310.72.122: iudeisc folc ðurh deofles lare hine forrædde and an his agene cnihta hine belæwede to deaþe 
310.72.123: hit wæs þeah al iworden swa he sylf wolde 
310.72.124: and þæt wæs swutelod þæs ðriddan dæges þa he of deaþe aras þa he cudde þæt he ær mihte ful eaðe deaþ forbugon gif he swa wolde 
310.72.125: ac he alysde us þurh his deað of ecan deaþe and swytelode mid his ariste þæt he hæfð us irumed rihtne wæg to ecan life 
310.72.126: and he raþe eft þa gyt þæt furðor swutelode 
310.72.127: embe xl dagæ þæs ðe he of deaþe aras him com of heofenum ongean mycel englæ werod 
310.72.128: and he mid þam werede to heofenum ferde 
310.72.129: and þerto irymed hæfð us allum rihtne wæg gif we sylfe þæs earnian willæð 
310.72.130: and þonon he æft to his dome cymeð 

310.72.131: ðonne is us eac mycel neod þæt we þæt understanden þæt hit to þam dome georne nu neahlæceð þe he sylf to cymð 
310.72.132: forþan ðe he wule witan æt us þonne hu we him igolden habban all þæt he for us þolode 
310.72.133: and we witan to soðe þæt hit ðerto georne neahlæceð 
310.72.134: forþan ðe we habbæð icnawan fela þare foretacnæ þe crist sylf foresæde þæt cumen sceolde and eac he sæde for myclan egesan þe gyt toweard is 
310.72.135: he sæde þæt æfter ðissum fæce gewurðan sceal swa egeslice timæ swa æfre ær ne syððan þeos weorld gewearð 
310.72.136: antecristes timæ bið æfter ðissum 
310.72.137: and nu swiðe raþe his mon mæg wenan 
310.72.138: and ðurh hine gewurð swa mycel grure swa nefre ær on worlde ne gewearð 
310.72.139: eal middaneard bið þurh hine gedreht and gedræfed 
310.72.140: and all hit forwurde gif god his hwile ne scyrte 
310.72.141: ac god hine fordeþ þe raðor 
310.72.142: forþan ðe he wyle geburgan ðam ðe him sylfum beoð icorene and icwæme 
310.72.143: and sonæ æfter þam þæs ðe us bec secgæþ gewurð þe mycle dom and þeos weorld geendað 
310.72.144: on þam dome scal monne gehwylc habban swylc edlean swylc he on life ær geearnode 
310.72.145: ða ðe godes willan her wurcæð þa scolen habban þenne ece blisse on heofenæ rice 
310.72.146: and þa ðe her nu deofle fylgiæð and his unlarum þa sculon ðonne mid deofle faren on ece forwurd hælles wites 
310.72.147: ac uton we don swa us mycel nyd is lufian god mid alle mode and alle mægene and healdan his bodum georne 
310.72.148: þenne earnige we us ece blisse æt þam ðe leofæð and rixæð a buton ende amen 

