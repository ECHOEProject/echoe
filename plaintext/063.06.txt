sexta idus septembris natiuitas sancte marie uirginis 

63.6.1: men þa leofestan weorðiat we nu on andweardnysse þa gebyrtide þære eadian femnan sancta marian seo wæs cennestræ ures drihtenes hælendes cristes 
63.6.2: nu is hyre nama gereht hlæfdige oððe cwen oððe sæsteorra 
63.6.3: heo is hlæfdie gecweden forþam þe heo cænde þone hlaford heofenas and eorðan 
63.6.4: and heo is cwen forþon þe heo com of þam æþelan kinne and of þam cynelican sæde dauides cynnes 
63.6.5: sæsteorra heo is gecweden forþam þe sæsteorra on niht gekyþeð scypliðendum mannum hwider bið east and west hwider suþ and norþ 
63.6.6: swa þonne wearð þurh þa halgan fæmnan gecyþeþ se rihtes pæt to þam ecan life ðam þe ær lange sæton on þeostrum and on deoþes scuan and on þam unstillum yþum þære sæ þisses middaneardes 
63.6.7: and a siþþan wistan ealle halige þone fruman middaneardes and ende and heofena rices wuldor and hellewite 

63.6.8: nu wille we eow secgan be þære gebyrde þære æadigan fæmnan sancta marian hu seo geworden wæs 
63.6.9: we habbað geræd on bocum þæt wære sum æþele wer on hisraheliscum folce þæs nama wæs ioachim se wæs of iudan mægþe 
63.6.10: and he wearþ geboren on galileiscere scire on þære byrig þe is gehaten nazareth 
63.6.11: se wæs heorda his sceapa he wæs gotforht man an bilewytnysse and on fremfulnysse and he næfde nenige oþre gymene buton his eowde 
63.6.12: of þam eowde he fedde ealle þa þe him drihten ondredon and of þam wæsmum he gode þreo lac gebrohte and ealle his æhta on þreo todælde 
63.6.13: anne dæl he sealde þearfum and wudewum and steopcildum and ælþeodigum mannum and oþerne dæl he sealde þam þe gode anum þeowedon 
63.6.14: þone þriddan dæl he heold him sylfum and his hirede big to lyfigenne 
63.6.15: ða mid þam þe he þas þing wæs donde þus þa mycclade god his woruldæhta þæt on þa tid næs nan wær him gelice on israhælum 

63.6.16: ðas þing he ongan don þa ða he wæs fyftyne wintra and mid þam þe he hæfde xx wintra þa onfeng he wif him to gemæccan 
63.6.17: seo wæs gehaten anna and hyre kyn wæs on þære byrig bethleem 
63.6.18: seo anna wæs achares dohtor of his agenum kynne þæt is þonne of þam æþelan kynne dauides þæs kyninges 
63.6.19: hi þa wæron samod drohtniende ætsomne xx wintra swa hi nan bearn on worulde ne begeaton 
63.6.20: þa gelamp hit sume dæge þæt he eode to þam drihtnes temple and he þa ioahim gestod betwux þam mannum þe to gode onsægennæsse brohton and he gearwode his gyfe on godes gesihþe 
63.6.21: him þa to genealæhte þære bocera sum þæs nama wæs ruben and cwæð him to 
63.6.22: nis þe alyfed þæt þu stande betwux þam þe gode onsægednysse bringað forþam þe godes bletsunge ofer þe ne comon þæt he þe ænig bearn asende 
63.6.23: he þa þæs wæs myccle scame þrowiende beforan þam folce for þysum wordum and he þa swa sceamiende ut of þam temple wepende gewat 
63.6.24: and nolde þa eft hweorfan to his agenum hame ac he gewat on westenum to his sceapum and þa heordas nam mid him and þær wunode v monþan fæcc swa þær nænig ærendraca betweonan ne ferde him and his gemæccan 

63.6.25: ða ongan anna hyre gemæccan bewepan and hire to drihtene gebiddan and þus cwæð 
63.6.26: min drihten israhela god þu þe eart strang and mihtig ofer ealle gesceafta and þu me noldest næfre bearn ofer eorþan syllan and þu minne wer æt me gename and ic nat hwæþer his lif is ofer eorþan and gyf he forðgewiten is þonne ne gegearwode ic him byrgenne 
63.6.27: ða heo þas word gecweden hæfde þa eode heo eft on hyre cafertun and hyre eadmodlice to drihtene gebæd 
63.6.28: and æfter þam þe heo hæfde hire gebeden gefyllede þa ahof heo hyre eagan up to drihtene 
63.6.29: and þa geseah heo spearwan næst on anum lawertreowe 
63.6.30: heo þa wependre stemne clypade to drihten and cwæð 
63.6.31: drihten þu ælmihtiga god þu sealdest eallum gesceaftum byorþor and hi on þon gefeoþ ic þe nu þanc sette þæt þu me ana ute atyndest fram þinre gyfe þære fremsumnyse 
63.6.32: hwæt þu min drihten canst and wast mine heortan 
63.6.33: hwæt ic þe fram fruman mines scinscipes gehet gyf þu me sealdest sunu oððe dohtor þæt ic hy wolde þe gebringan to þinum temple 

63.6.34: þa heo þas word gecweden hæfde hwæt þa hyre æteowde godes engel and þus cwæþ 
63.6.35: nelt þu þe ondreadan anna forþan þin þrowung is on godes geþeahte 
63.6.36: þæt þæt of þe acenned byþ þæt bið on wundra eallum mannum oððæt worulde ende 
63.6.37: ða mid þam þe he þas word gecweden hæfde þa wæs he fram hira eagan ahafen 
63.6.38: ða wæs heo swiþe forht geworden for þæs engles gesihþe 
63.6.39: and heo hire gewat into heora cleofan and þær awunode þone dæg and þa niht on hire gebedum 
63.6.40: ða wæs on morgen geworden þa gelaðede heo hire þinene to hire and hire to cwæð 
63.6.41: hwæt þu me gesawe on minum wydewumhade beswicene and on mycelre nearunysse gesette and noldest me to frofre cuman 
63.6.42: þa andswarode heo hire ungeþwærlice and hire cwæð to 
63.6.43: þeah god þinne wer æt þe name and þinne innoð belvce hwæt sceal ic þe þæs don 
63.6.44: ða þa heo ana þas word gehyrde þa ongan heo wepan biterlice 

63.6.45: hwæt þa on þære ylcan nihte him æteowde sum swiþe wlitig wer on þam westene þær þær he wæs mid his heordum and him cwæð to 
63.6.46: forhwam nelt þu ham hweorfan to þinum gemæccan 
63.6.47: ða cwæð hæ ioachim xx wintra ic wunode mid hyre and me god nan bearn of hire ne sealde ac ic swiþe geæswicode ut of þam drihtenes temple 
63.6.48: forþon ic nelle eft ham gehwyrfan ac ic wylle her wunian þa hwile þe drihten wile and þa godes gyfe for drihtenes naman dælan swa ic ær dyde 
63.6.49: ða andswarode him se iunga and þus cwæð 
63.6.50: ic eom drihtenes engel and nu todæg ic me æteowde þinum gemæccan and hi gefrefrode þa þa heo hy wepende and geomeriende to drihtene gebæd 
63.6.51: and wite þu þæt heo is of þinum sæde geeacnod swa þu nane wistest ða þa þu hi ane forlæte and heo þe cenneð dohter 
63.6.52: and seo byð on godes temple fulfremed and se halga gast resteð on hire and hire eadignysse oferstigeð eall wyfa cynn and hire ne bið gelic ænig þære þe ær wæs oððe æfter cymð 
63.6.53: gecyr nu to þinum gemeccan and þu gemetest hi geeacnode and þu þæs gode þanc secge forþan hire sæd bið gebletsod and heo bið modor þære ecan bletsunge gesetteð 
63.6.54: ða weorðade hine ioachim and him to cwæþ gyf hit þus gewurþan scyle swa þu cwist site mid me on minum huse and gebletsa þinne þeow 
63.6.55: ða cwæð se engel to him hwi wylt þu cweþan þæt þu si min ðeow ac þu eart min efenþeow forþon wyt synd anes godes þeow 
63.6.56: and ic þe secge þæt min mete and min drenc ne mæg beon fram mannum gesewen 
63.6.57: ac swa hwæt swa þu me to gyfe tihhige bring þæt gode to sægednysse 
63.6.58: he þa ioachim gode brohte unwemme lac and to þam engle cwæð næs ic na gedyrstig þæt ic gode sacerdlice onsægennisse brohte gyf þu me ne hete 
63.6.59: ða cwæð se engel na ic þe ne hete gode sacerdlice onsægednysse bringan forþam þe ic godes willan to þam ne ongeate 
63.6.60: þa gewat se engel samod mid þam stence þære onsægednysse into heofenum 

63.6.61: he þa ioachim gewearð to þam forht þæt he feoll on eorþan and læg swylce he dead wære fram þære sixtan tide þæs dæges oððæt æfen wæs 
63.6.62: him þa to genealæhton hys hyrdas and hi hine þa gesawon licgan and nyston þone intingan on him ac hofon hine up and hi cwædon þæt he wolde hine sylfne acwellan 
63.6.63: ða ahof he his heafod up and he heom asæde þa his gesihðe þe he geseah 
63.6.64: ða wurdon hi sona afyrhte and eac wundredon oððæt he hit himan eall asæd hæfde and hi þa ealle hine trymedon and lærdon þæt he gehyrsum wære þæs engles wordum and þæt he hraþe gehwyrfde ham to his gemæccan 

63.6.65: he þa ioachim þreodode on his mode hwæt he ymbe þæt dyde 
63.6.66: þa gewearð he færinga on slæpe gehwyrfed 
63.6.67: him þa ætywde se ilca engel eft on slæpe and him to cwæð 
63.6.68: ic eom godes engel and fram drihtne ic eom þe to heorda geset 
63.6.69: ac gewit nu ham orsorh to þinum gemæccan and eower mildheortnysse þe ge geworhton beforan godes gesihðe and eower nama wæs geræded beforan drihtenes gesihðe on his þrymsetle 
63.6.70: and he eow sylleð swa mycele grownysse on eowran beorþre swa he næfre nænigum haligran ær ne sealde ne nu næfre eft ne sylleþ 

63.6.71: he þa ioahim of þam slæpe aras and his sfefan sæde his heordum 
63.6.72: hi þa ealle hine bædon and halsodon þæt he gehyrsumode þæs engeles wordum and rycene ham gecyrde 
63.6.73: ða wæs he ær gegan for his unrotnysse on þam westene to þam feor þæt he for xxx daga fæc ne mihte ham to his gemæccan gehwyrfan 
63.6.74: heo þa anna wæs æt hyre gebæde ða æteowde hyre drihtnes engel and hyre gekydde þone hamsið hire gemæccan 
63.6.75: and heo þa mid hire hærenne him ongean eode mid mycclum gefean swylce eac hire magas and eall israhela bearn mycelne gefean hæfdon be his hamcyme and be þam hlysan hyre geeacnunge 

63.6.76: ða acende anna hyre dohtor and hyre naman gecigde maria and heo hi þa fedde iii winter æt hyre breostum 
63.6.77: ioachim þa and anna læddon þæt cild mid heom to þære halgan ceastre and þa lac brohton mid himan to þam drihtnes temple þe iudea wuna wæs and hi þa sealdon þæt cild on gemanan þære fæmnena þe dæges and nihtes on godes lofe wunoden 
63.6.78: heo up eode mid þam oþrum fæmnum on þa xv stæpas on þam temple swa heo ne onbæc ne beseah ne heo nane taltrade ne æfter hyre yldrum ne myrde swa swa cilda gewuna wæs 
63.6.79: ac heo wæs on gange and on worde and on eallum gebærum gelic wynsuman men þe hæfde xxx wintra and heo geornlice and eadmodlice þurhwunode on hire gebedum oððæt þa bisceopas and eall þæt folc wundrade on hire gebærum 

63.6.80: heo anna þa wæs gefylled mid þam halgan gaste and witegode þa beforan þam folce and þus cwæð 
63.6.81: drihten ælmihtig god wæs gemyndig his worda þe he sylfa cwæð þæt he wolde his folc gesecan haligre neosunge and þa þeode þe wið us arison he wolde geeadmodigan þæt hi gecirdan to heora selfran heortum and heora earan ontyndon to urum benum and þa bismornyssa ura feonda fram us acyrran 
63.6.82: on þam unbeorþrum ecere blisse tuddor for gefean on israhelum swa me min drihten forgeaf þæt ic mot gode gecweme lac bringan 
63.6.83: ær me mine fynd ascufon fram þære halgan onsægednysse for minre unberednysse 
63.6.84: drihten min acyrde hi fram me and me forgeaf ecne gefean 

63.6.85: ða heo þas word gecweden hæfde þa cyrdon hi ham mid þam and þæt cild forleton æt þam temple mid oþrum þam fæmnum 
63.6.86: and heo þa weox and wearð fulfremed on godra mægna heanyssum and heo þa sona godum towcræftum onfeng and swiðor þonne ænig þæra þe heora bearn wæron wifa and fæmnæna 
63.6.87: and heo gesette hyre sylfre haligne regul swa þæt heo wolde beon fram þære ærestan tide þæs dæges on hire halgum gebedum wuniende oððæt þa þriddan tid and fram þære þriddan tide oð ða nigoðan ymbe hire webgeworc 
63.6.88: and eft fram þære nygoþan tide heo þurhwunode standende on hire gebedum oððæt godes engel hire æteowde and hire gebrohte heofenlice swetnysse and heo þære byrigene of his handa 
63.6.89: and heo syððan wæs betere and swiþre on godes lufon and on gastlicre mægena heahnysse 
63.6.90: and heo yldran fæmnan lærde to godes willan and heo wæs getydre and snotere on þære godes æ þonne ænig þæra þe hire beforan wæs 
63.6.91: heo wæs eadmodre and on godes lufon glædre and on geþohtum clænre and on þam dauidiscum sangum wærlicre þonne ænig wære 
63.6.92: and heo wæs þolomod and gestæðþig on hyre gebærum 
63.6.93: and ne geseah hi nænig man yrre ne tælan ne wyrgian ne nænig gehyrde yfel word of hyre muðe gan 
63.6.94: ac hyre word wæron godes gyfe fulle and heo wæs on hyre heortan smægende þone wisdom godes boca 
63.6.95: and þa fæmnan þe mid hyre wæron heo trymode þæt hi on heora gebedum þurhwunodon and on godes lofe and nænig heora stefne up ahofe on idelum leahtre ne hi on heora tungan teonan ne cwædon ne nænig yfel word of heora muðe ut ne eode 
63.6.96: and of hire aras ærest se gewuna þæt se man se þe oþerne grette mid lufan wordum þæt he him godcunde bletsunge ongean sette 
63.6.97: and dæghwamlice heo onfeng mete of þæs engles handa and mid þig gereordod wæs and þæne mete þe heo æt þam biscope onfeng on þam temple heo þone gedælde þearfendum mannum 

63.6.98: and swa hwylc man swa hi untrum gesohte eft he eode hal fram hyre 
63.6.99: þa gelamp hit þæt abiathar se sacerd brohte mycele gyfe þam biscope and bæd hine þæt he sealde marian his sunu to gemeccan 
63.6.100: ða styrde maria him and cwæð anrædlice 
63.6.101: ne gewurþeþ þæt næfre swa þæt ic wer grete oððe wer me 
63.6.102: ða andswaradon hyre þa biscopas and hire magas ealle þe on þam temple wæron and cwædon 
63.6.103: god wæs on bearnum begangen and in eaforen weorðeð swa þæt gewunelic wæs on godes folce israhelum 
63.6.104: ða andswarode maria and heom to cwæð 
63.6.105: næs nan rihtwis man ne halig ær abel and hine arleaslice unwis ofsloh 
63.6.106: he brohte twifealde gyfe drihtene hluttre onsægdnysse and his lychaman clænnysse 
63.6.107: eac swilcæ helias wæs of þisseræ worulde alæded on lichaman forþam þe he his clænnisse geheold 

63.6.108: wæs heo swilce heo wære feowertyne wintra ða gedemdon phariseas þæt heo siððan wunian ne sceolde on þam godes temple 
63.6.109: hi þa geþeahtodon þæt hi israhela folc gelaþodon to þam godes temple þy þriddan dæge 
63.6.110: þa hi þa þyder gesamnod wæron þa astah se heahbisceop isachar up on þone ytemestan stæpe and clipode þa hludre stefne and þus cwæð 
63.6.111: gehyrað nu israhela bearn min word 
63.6.112: hwæt ge witon þæt salomon þis tempel getimbrade and her wæron syþþan inne kyninga bearn and witegena and heahsacerda oððæt hi becomon to ælcere yldo and hi gelimplice heora yldran wæron æwfæston and heora bearn eft gode gecweme lac brohton to þam godes temple and heora yldrena endebyrdnysse god gecwemdon 
63.6.113: nu is þonne gemeted þæt maria hæfð niwe endebyrdnysse ongunnen gode mid to cwemenne cwæþ þæt heo wile gode hyre mægðhad bringan 
63.6.114: ute secan þa andsware to gode sylfum ure axunge þæt god us gekyþe hwylcum were we hi befeston sceolan to healdenne 
63.6.115: ða licode þæt word ealre þære gesamnunge and þa sendon hlot ofer þa xii cynn israhela bearnum 
63.6.116: ða gefeoll þæt hlot ofer iudan cynn iacobes sunu 
63.6.117: ða bebead se sacerd þæt þæt iudan cynn come þæs mærgennes to þam halgan temple ælc þæra þe wif næfde and hæfde heora ælc gyrda on handa 

63.6.118: ða wæs þanon geworden þæt ioseph wæs gehaten sum gewintrod man and eode þyder mid geongum mannum and his gyrd þider bær 
63.6.119: ða genam se sacerd ealle þa gyrdan and bær þa into sancta sanctorum and bebead þæt hi comon on mergen and name ælc his gyrde and þonne sceolde culfre fleogan of þære gyrde forewyrdre up inn on þone heofon 
63.6.120: þonne sceolde se wer beon hyrde þære fæmnan 
63.6.121: ða wæs geworden on mergen þæs æftran dæges ða comon hi ealle on þa tid þære onsægdnysse and þa in iude se bisceop abiathar inn to sancta sanctorum wæs þæt haligra halignys ealra and þa nam þa gyrdan and sealde anra gehwylcum him onsundran 
63.6.122: wæs þæra manna þreo þusenda and þa of nan þæra gyrda seo culfre ut ne eode 
63.6.123: ða gegyrede hine abiathar se bisceop mid þi heahsacerd gegyrlan and inn eode on þa sancta sanctorum and onbærnde þa onsægdnesse and his bene to drihtene sende 
63.6.124: ða ætywde him drihtenes engel and him to cwæð 
63.6.125: seo seleste gyrd is gyt æfter seo þu for nawiht ne tellest 
63.6.126: nim þa and syle ðonne cymð þæt tacn of hire þæt þu þær secst 
63.6.127: wæs þæt iosepes gyrd 
63.6.128: ða næs heo na soht forþam þe ioseph wæs eald and utemest stod 
63.6.129: þa cleopede se bisceop mycelre stemne hine and hine cigde and him his gyrde sealde 
63.6.130: and þa sæmninga fleah þær culfre ut swiþe hwyt and geondfleah þa hwæmmas þæs temples and þa gewat on þone heofen 
63.6.131: ða wæs þæt folc swiþe gefeonde and cwædon ioseph 
63.6.132: eadig eart þu on þinre ylde nu þe god swa gewurþode þæt þu scealt beon hyrde þære clænan fæmnan 
63.6.133: eac swylce þa bisceopas cwædon onfoh hire nu ioseph forþam þe þu eart ana gecoren on þinum kynne hyre to hyrde fram gode 
63.6.134: he þa ioseph cwæð bifigendre stemne nis min gemet swilcum cilde to onfonne forþon ic hebbe feala bearna and þa synd ealle yldran þonne heo 
63.6.135: ða cwæð se bisceop to him gemun ðu hu gelamp dathan he forwearð and monige eac mid him þa þe godes willan forhogodon 
63.6.136: ða cwæð he ioseph ne forhicge ic na godes willan ac hi gehalde oððæt ic ongyte godes willan on hire and god þonne gekyðeþ hwylc iungra manna on minum cynne hyre wyrþe byð 
63.6.137: ac ic onfo þære clænan fæmnan þæt heo wunige mid me oððæt heo hæbbe ælite ylde 
63.6.138: ða cwæð se bisceop fæmnan beoð mid hire on fultume oð þone dæg incra gemunga and ne mæg hi nænig oþer wer onfon 

63.6.139: ða onfeng ioseph marian mid oþrum v femnum þe hire wæron on fultume geseald to iosepes hame 
63.6.140: ða wæron hatene þus ærest becca sephira susanna abugea and sehel and se bisceop sealde him eallum godweb to wefanne of sceolce and of mistlicum hiwum wahryft to þam temple 
63.6.141: þa onfeng maria hwites godwebbes to wefanne and þa oþre mistlices hiwes 
63.6.142: þa spræcon hi heom betweonan on gleow and þus cwædon þu eart ure gingast þu miht wefan þæt hwite godweb and þu miht beon ure cwen 
63.6.143: ða hig þas word spræcon þa æteowde heom drihtenes engel and cwæð 
63.6.144: ne sceal eower word beon idelnysse ac hit sceall beon mid soðe gecyþed forþam witegan geo geara sædon þæt heo sceolde beon middaneardes cwen 
63.6.145: ða weron hie ealle swiðe forhte for þæs engles gesihðe and his worde and ongunnon hi weorþian and hire eadmodlice hyran 

63.6.146: ða gelamp hit sume dæge þæt heo stod big sumere wyllan 
63.6.147: þa æteowde hire þær drihtenes engel and hire to cwæð eadig eart þu maria forþam on þinum mode þu gearwodest drihtenes eardunghus and leoht cymð of heofenum on þe and þæt lihteð ofer ealne middaneard 
63.6.148: ant eft þæs þy þriddan dæge drihtenes engel hyre æteowde mid unasecgendlicere beorhtnesse and heo þa wæs swiðe afirhtet and abreged for þæs engles gesihðe 
63.6.149: ða cwæð he to hire ne þearft þu þe ondrædan maria 
63.6.150: drihtenes gyfu is mid þe 
63.6.151: þu scealt cennan kyning se ah andweald heofonas and eorþan and his rices ne byþ nan ende 

63.6.152: on þa tid þe þis gelamp wæs ioseph on þam lande þe capharnaum hatte ymbe his cræft 
63.6.153: he wæs smið and mænigtæwe wyrhta 
63.6.154: þa he þanon cyrde to his agenan hame ða gemette he hi bearnhæbbende on hire hryfe 
63.6.155: þa wæs he sona swiþe forht and sorhfull and þus cwæð drihten drihten min onfoh minum gaste me is deað selre þonne lif 
63.6.156: ða sædon him þa fæmnan þe mid hyre wæron þæt hi gearo wiston þæt hyra nænig wer ne onhran ac heo wære onweales mægðhades and ungewemmes 
63.6.157: and we witon þæt heo wæs dæges and nihtes on halgum gebedum and godes engel hyre wið spræc and heo dæghwamlice of þæs engles handa mete þigde 
63.6.158: hu mæg þæt gewurðan þæt þæt swa sy forþam we witon þæt hit mann ne dyde ac godes engel 
63.6.159: ða cwæð he ioseph nis þæt na swa nat ic þeah heo beo beswicen þurh þæs engles hyw 
63.6.160: and he þa weop biterlice and þus cwæð mid hwylcere byldo mæg ic æfre gan to godes temple oððe hu mæg ic geseon þa onsyne þæra sacerda for sceame 
63.6.161: þa he þus cwæð ða þohte he digollice þæt he wolde hi forlætan and gewitan him on oþer land 
63.6.162: ða on þære ylcan nihte þe he þis þohte þa æteowde him godes engel on slæpe and him to cwæð 
63.6.163: ioseph ne ondræd þu þe þu eart dauides kynnes 
63.6.164: onfoh þinne gemæccan hire geeacnung is of þam halgan gaste and heo cenþ sunu and þæs nama is hælend forþam þe he gedeþ hal his folc fram heora synnum 
63.6.165: he þa ioseph aras of þam slæpe swyþe ge 

