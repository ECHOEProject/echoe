secundum lucam 

331.13.1: erunt signa in sole et luna et stellis et reliqua 
331.13.2: ðis godspel segð and swutelað þæt fela fortacna sculon geweorðan wide on worulde ægðer ge on heofonlicum tunglum ge on eorðlicum styrungum 
331.13.3: ær ðam þe se dom cume þe us eallum wyrð gemæne 
331.13.4: and witodlice ealswa flod com hwilum ær for synnum swa cymð eac for synnum fyr ofer mancynn 
331.13.5: and ðærto hit nealæcð nu swyðe georne 
331.13.6: and ðy is fela yfela and mistlicra gelimpa wide mid mannum 
331.13.7: and eal hit is for synnum 
331.13.8: and gyt weorþeð mare þæs ðe bec secgað dracu and gedrecednes þonne æfre ær wære ahwar on worulde 
331.13.9: þæt bið þonne antecrist wedeð and ealle woruld bregeð 
331.13.10: and ðærto hit nealæcð nu swyðe georne 
331.13.11: and ðy hit is on worulde a swa leng swa wyrse þæs þe we sylfe gecnawað ful georne 
331.13.12: and eac is on us sylfum swytol and gesyne þæt we to wace hyrað urum drihtne 
331.13.13: and þæt we to orttreowe syndan godes mihta and his mildheortnessa 
331.13.14: and þæt we him oftor swyðor abelgað þonne we beþorftan 
331.13.15: and eac betweonan us sylfum rihte getrywða healdað to wace for gode and for worulde 
331.13.16: and ðy us deriað and ðearle dyrfað fela ungelimpa and ælþeodige men 
331.13.17: and utancumene swyðe us swencað 
331.13.18: ealswa crist on his godspelle swutollice sæde þæt scolde geweorðan 
331.13.19: he cwæð surget gens contra gentem et reliqua 
331.13.20: ðæt is on englisc upp ræsað þeoda he cwæð and wiðerræde weorþað and hetelice winnað and sacað heom betweonan 
331.13.21: for ðam unrihte þe to wide wyrð mid mannum on eorðan 
331.13.22: leofan men clæne wæs þeos eorðe on hyre frumsceafte 
331.13.23: ac we hi habbað syððan afylede swyðe and mid urum synnum þearle besmitene 
331.13.24: and ure misdæda eac wregeað us gelome 
331.13.25: forðam þe we nellað godes lage healdan swa swa we scoldan 
331.13.26: ne gode gelæstan þæt þæt we scoldan 
331.13.27: ne we teoðunga syllað swa swa us gebyrede 
331.13.28: ne we ælmessan dælað swa swa we beðorftan 
331.13.29: ac on æghwylce wisan waniað to swyðe eal þæt we sceoldan on godes est gelæstan 
331.13.30: and forðy us eac swencað and ongean winnað manege gesceafta ealswa hit awriten is 
331.13.31: pugnabit pro deo orbis terrarum contra insensatos homines 
331.13.32: ðæt is on englisc 
331.13.33: eal woruld winneð swyðe for synnum ongean þa oferhogan þe gode nellað hyran 
331.13.34: seo heofone us winð wið þonne heo us sendeð styrnlice stormas and orf and æceras swyðe amyrreð 
331.13.35: seo eorðe us winð wið þonne heo forwyrneð eorðlice wæstmas and us unweoda to fela asendeð 
331.13.36: eac hit awriten is ðæt sunne aþystrað ær worulde ende and mona adeorcað 
331.13.37: and steorran hreosað for manna synnum 
331.13.38: and ðæt bið þonne antecrist wedeð þæt hit bið gelic þam swylce hit swa sy 
331.13.39: hit is gecweden þæt sunne aðystrað 
331.13.40: þæt is þonne god nele cyðan on antecristes timan his mægen ne his mihta swa swa he oft ær dyde 
331.13.41: ðonne bið gelic þam swylce sunne sy aþystrad and mona hit cweð adeorcað 
331.13.42: ðæt is þæt godes halgan ænige tacna þonne ne wyrcað swa swa hy oft ær dydan 
331.13.43: and steorran hit cweð hreosað ufene of heofonum 
331.13.44: ðæt is þæt licceteras and leaslice cristene hrædlice hreosað of rihtan geleafan and to antecriste geornlice bugað 
331.13.45: and weorþað his gefylstan eallum heora mihtum 
331.13.46: and ðonne geweorþeð egsa se mæsta þe æfre ær wære and ehtnes seo mæste wide on worulde 
331.13.47: ne gebyrhð se gesibba þonne gesibban þe ma þe þam fremdan 

331.13.48: and be ðam egeslican timan matheus se godspellere soðlice þus cwæð 
331.13.49: in diebus illis erit tribulatio talis qualis non fuit ab initio mundi nec postea erit 
331.13.50: ðæt is on englisc þæt swylc yrmð and earfoðnes bið þonne on worulde swylce æfre ær næs ne eft ne geweorþeð 
331.13.51: and raðe æfter þam syððan astyred wyrð þurh godcunde mihte eal heofonlic mægen and eorðwaru aræred of deaðe to dome 
331.13.52: ðonne mæg gecnawan se þe ær nolde soðes gelyfan þæt crist þurh his mægenþrym þonne geleanað manna gehwylcum ærran gewyrhta 
331.13.53: wa þam þonne þe ær geearnode hellewite 
331.13.54: ðær is ece bryne grimme gemencged 
331.13.55: and ðær is ece gryre 
331.13.56: þær is granung and wanung and aa singal heof 
331.13.57: þær is ealra yrmða gehwylc and ealra deofla geþring 
331.13.58: wa þam þe þær sceal wunian on wite 
331.13.59: betere him wære þæt he man nære æfre geworden þonne he gewurde 
331.13.60: forðam nis se man on life þe areccan mæge ealle þa yrmða þe se gebidan sceal se ðe on þa wita ealles behreoseð 
331.13.61: and hit is ealles þe wyrse þe his ænig ende ne cymð æfre to worulde 
331.13.62: eala leofan men utan don swa us þearf is beorgan us georne wið þæne egesan and helpan ure sylfra þa hwile þe we magan and motan 
331.13.63: þe læs we forweorðan þonne we læst wenan 
331.13.64: ac utan lufian god ofer ealle oðre þing and his wyllan wyrcan swa we geornost magan 
331.13.65: þonne geleanað he hit us swa us leofast bið þonne we æfre þæs betst beþurfan 
331.13.66: him symle sy lof and wuldor in ealra worulda woruld a butan ende amen 

