to eallum folce 

49B.11.1: leofan men ælcne þara ic bidde þe godes ege hæbbe þæt he understande his agene þearfe gelæste gode þa gerihtu þe him to gebirgan on geargerihtum 
49B.11.2: þæt is ælce geare ure sulhælmessan xv niht onufan eastran 
49B.11.3: and ure geoguðe teoþinge be pentecosten 
49B.11.4: and ure eorðwestma be emnihte oððe huru be ealra halgena mæssan 
49B.11.5: and sy ælc rompænig agifen be petrus mæssedæg 
49B.11.6: and leohtgescot þriwa on geare 
49B.11.7: and healde man ælces sunnandæges freolsunge fram sæternesdæges none oð monandæges lihtincge and ælcne oðerne mæssedæg swa he beboden beo 
49B.11.8: sunnandæges cipincge we forbeodað and ælc folcgemot buton hit for micelre neodþearfe si þæt man nyde scule 
49B.11.9: and we beodað þæt man ælc beboden fæsten healde sy hit ymbrenfæsten sy hit oðer fæsten sy hit lengtenfæsten and frigedæges fæsten mid ealre geornfulnesse 
49B.11.10: and we forbeodað ordol and aðas and ælc healic geflit freolsdagum and rihtymberdagum and fram aduentum domini ær middanwintra æt feowertyne niht ofer þa tide i usque octabas epiphania and fram septuagessima ær halgan dæge xiiii niht ofer eastron 
49B.11.11: and we lærað þæt nan cristenman ne beo buton sawlsceatte 
49B.11.12: and we lærað þæt cristenra manna gehwilc beo arful fæder and meder 
49B.11.13: and beo on gebeorge earmum wudewum and steopcildum and godes þeowum and godes þearfum 
49B.11.14: leofan men uton on ælce wisan georne gode gecweman 
49B.11.15: þonne geearnige we us silfum ece myrhðe and seo us gelæsteð æfre to worlde 

