be biscophadum 

331.30b.1: leofan men se halga godspellere lucas geswutelode on his godspelle hu ure drihten ær he up to heofonum ferde wið his þegenas spæc 
331.30b.2: and hu he his apostolas to bisceopum gebletsode 
331.30b.3: and mid his ærendum wide hy sende þæt hi rihtne cristendom þananforð georne bodian scoldan and heora æftergengan þæt ylce bebeodan 

331.30b.4: nu syndan we biscopas to þam sylfan gesette þæt we bodian sculan godes riht georne and unriht forbeodan gyme se ðe wille 
331.30b.5: and nu þæt is þæt we habbað on godes naman weorðunge for cristendomes fyrðrunge biscop gebletsodne swa swa ge sylfe swutele gesawon 
331.30b.6: and eac oferhyrdan þa bletsunge ealle understonde se ðe cuðe 

331.30b.7: nu wylle we swutelian þam ðe hit nystan hu biscophadas wurdan ærest astealde and be godes dihte mannum gescyfte 
331.30b.8: moyses hatte se ðe on geardagum be godes agenum dihte rihte lage scyfte 
331.30b.9: and he ða gehalgode aaron to bisceope swa swa god dihte 
331.30b.10: and of ðam cynne æfter þære wisan syððan wurdan manege 
331.30b.11: oðþæt crist eft astealde on oðre wisan hu biscophad scolde of manegan cynnan syððan aspringan 
331.30b.12: swa swa he geswutelode eac þa þa he gebletsode of his agenum apostolum biscopas manege 
331.30b.13: and petre þæne ealdorscype he ða ærest betæhte and heofonware cæga eac him befæste 
331.30b.14: and het þæt he heolde and rihtlice weolde be mannum gewyrhtum hwa þær in moste and hwa na ne moste 
331.30b.15: and nu syndon bisceopas petres gespelian and hy scylon godes riht geornlice cyþan 

331.30b.16: ðonne lære we georne manna gehwylcne þæt he hine sylfne gelome beþence 
331.30b.17: and inwerdre heortan lufie his drihten 
331.30b.18: and rihtne cristendom geornlice healde 
331.30b.19: and godcundan lareowan hyre mid rihte 
331.30b.20: bisceopas syndan bydelas and godes lage lareowas 
331.30b.21: and hy sculan georne oft and gelome clypian to criste and for eal cristen folc þingian georne 
331.30b.22: and hy scylan georne godes riht bodian and æghwylc unriht georne forbeodan 
331.30b.23: and se ðe oferhogie þæt he heom hlyste hæbbe him gemæne þæt wið god sylfne 
331.30b.24: and gyf bisceopas forgymað þæt hi synna ne styrað ne unriht forbeodað ne godes riht ne cyþað ac clumiað mid ceaflum þær hi scoldan clypian et reliqua 

