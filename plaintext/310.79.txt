310.79.1: men þa leofeste sanctus matheus þe godspellere þe ðis godspel wrat sæde þæt þe hælend spec to his leorningcnihtæs bi domesdæge 
310.79.2: and hæt heom alle þam monnum cuþæn þæt he him sylf on þissere weorlde endunge hider on middænearde us eft sechon walde on his mægenþrymme mid engle wæredo and he þenne walde ylce men ge rice ge heane demen and heom ædlean syllæn æfter heore agene wruhte 
310.79.3: and cwæð ða gyt þæt summe þa ðe þær weron ne sceolden deaþæs onfon ær þan þe heo segen hine sylfen on his rice cumende 
310.79.4: ða embe six niht æfter þan þe crist heom þas word sæde he nom mid him þa his þreo leorningcnihtæs þæt wæs petrus iacobus and iohannes and lædde heom uppon summe dune onsundræn 
310.79.5: þa feringe wearð cristes anseone swiðe wunderlice fæger iworden beforen heom þrym swa þæt his wlite scean swa sunnæ and his claðes weron iworden swa hwite swa snaw 
310.79.6: þa rædlice ætsceawede him þær moyses þe halgæ þe þe ifyrren worlde ær wæs forðfæren and heliæs þe prophetæ and specon þær wið þone hælend 
310.79.7: sone swa þa halige þeinæs þæt wundor swa mycel isægen þa sæde petrus to criste 
310.79.8: drihten god is us þæt we hær beon gif ðu wylt þæt we her wurcean þreo inn þe an and moyse an and helie an 
310.79.9: þa imong þæt heo þus speken þa com þær færinge swiðe beorht genip and heom ealle ofersceadewæde and an stæfne wæs iworden on þan miste þus cwæðende 
310.79.10: þis is mi leofæ sune þe me wæl licæð gehyræð him 
310.79.11: sonæ swa þa cristes þeignæs þæt mycele wundor isægen and þa fæderlice stefne ihærdon þa wæren heo swiðe afyrhte swa þæt heo hit aberon ne mihten ac feollen on þan eorðæn swiðe ofdredde 
310.79.12: ða neahlæchede heom þe healend and ran heom and heom up ahof and cwæð to heom arisæð and ne ondredæþ eow 
310.79.13: þa hyo heoræ eagen up ahofæn and arison þa ne isegen heo neoþer ne moyses ne helias ne nænne mon buton crist ane 
310.79.14: þa ðe heo eft nyðer of ðare dune eoden þa bead crist heom þreom þe þa wunderlice sihðe isegen þæt heo hit nane men ne sæden ær þan þe he for monnæ hæle iþrowed hæfde and of deaþe arise 

310.79.15: leofe men ure drihten mid his agene wordum þurh his halgæn godspellere us munæð and læreð þæt we us warniæn wið synne ant wið mandæde and þisses manfullen middaneardes læhtræs forlæten 
310.79.16: and þæt we æfre on ylce tide georne þencean hu læne and hu witende þas weorldlice þing beoð 
310.79.17: and is swiðe uncuð ælce men ægþær ge rice ge þan hænum hu longe he þisses lænen lifes brucon mote 
310.79.18: hwæt we nu iherdon hwylc wunder he ætywde his leorningcnihtes on þissere gastlice isihðe 
310.79.19: forþan þe he walde þurh þæt heoræ bileafe festniæn and ealre þare monnæ þe hit iheren sæggen 
310.79.20: þeah ðe godspellere þas halige race mid lyt worde write þeahhwæðere þæt blisse and þeo murhðe þe heo ðer isegen on anes dæges hwile wæs mare þenne ænig mennisc mon sæcgen mage oþðe forþan asmegean 
310.79.21: ðe godspellere cwæð þæt crist wolde her on worlde sceawen his agene ansyne his leorningcnihtæs swa beorhtlice and swa þrymlice swa hine alle halige on heofenæ rice iseon sceolden 
310.79.22: and he wolde læren us mid þan þæt we wisten þæt ælc þære monnæ þe þenceþ þæt he þa heofenlice rice bigyte þæt he sceal þa hwile þe he her on weorlde bið his lif sceadæn fram alle synlic lust and fram þissen eorþlice gytsunge 
310.79.23: we sceolen gemunæn þæt crist sæde þæt þe wæg is swiðe heah and swiðe stæger þe lædeþ us to heofenæ 
310.79.24: þene wæg faræð þa men þe hore hyht to heofenum habbæð 
310.79.25: and þencð hu ateoriendlic þis eorðlic lif is and hu swiðe hit is all mid sorege imeind 
310.79.26: uten gemunen hwæt þe apostol cwæð 
310.79.27: ure murhþe and ure wuldor and ure blisse is on heofene to þan murhðe and to þan blisse we sceolen becumen þurh gode 

310.79.28: wel þæt is isæid þæt crist his halige þeinæs lædde up on þa heage dune onsundron 
310.79.29: þæt tacnæð þæt þa soðfæste men beoð isceadde feor fram yfele monnæ neawiste on þan towearde weorlde 
310.79.30: þenne bið ifylled þæt ðe witegæ cwæð on þan psalme 
310.79.31: drihten þu bihuddest þine halgæn on þines andwlitæn wuldre and þu heom bewrohtest on heofenæ rice and heom scyldest wið alle yfele þingum 
310.79.32: þe godspellere sæde þæt crist æfter six dagum fulde þæt he his þeinum bihet þæt heo his ansyne swiðe wunderlice iseon sceolden 
310.79.33: on þan is bitacnæd þæt alle halige sceolen æfter þisse weorlde to þan heofenlice blisse bicumen þe ðe drihten heom bihet þe ðe næfre ne leah 
310.79.34: and hit heom gearwode ær þan þe middæneard isceapen wære 
310.79.35: we rædeð on bocum þæt þissere weorlde tide stondæþ on six ylde 
310.79.36: nu beoð þe fiue forð igan and þeo sixte is nu andweard 
310.79.37: nu æfter þonne þeos ifylled bið and iendod þenne iheræð alle halige ure drihten and iseoð 
310.79.38: and þenne blissiæð a on ecnesse 
310.79.39: hwi sæde þe godspellere þæt þæs hælendes ansyne wære scinendæ and swiþe wunderlic iworden and scean swa synne 
310.79.40: forþan þe ðe hælend wolde festnen and strengæn heore bileafe þe þæt isegen and eac eft alræ þare þe hit ihyrden secgæn þæt we alle mihten undergyten þæt swa swa his ansyne wearð on beorhtnes iturnd swa beoð alle his halgæn on wlite and on wuldor ihwærfod on domesdæg swa he him sylf sæde 
310.79.41: soðfeste men scineð swa beorhte swa sunne on heore fæderrice 

310.79.42: leofe men ær þan þe ðe æreste men adam and eva agulten and gode wreðædon on neorxnawongæ ær þan þa tunglæn sunne and monæ hæfdæn mucele mare beorhtnesse þenne heo nu habbeð 
310.79.43: ac syðæn heo gylten þurh unhersumnesse and god heom weorp of þan mucele murhðe on þisse deaþelic lif hider on middæneard þa sceolden þa tunglæ þæs wite þrowiæn forþan ðe heo þare menniscen cunde onfon sceoldon 
310.79.44: and heo þa forþon worden heoræ beorhtnes muceles dæles benumene 
310.79.45: hit ilimpð þeah on þissere weorlde endunge on domesdæg þæt god gyfð heom æft heoræ fulle brihtnesse 
310.79.46: þenne underfehð þe mone þare sunne brihtnesse and þeo sunne bið seofen siðe brihtre þenne heo nu is 
310.79.47: heo moten eac þenne heom resten þæs runes and þæs gewinnes þe heo nu ðrowæð 
310.79.48: þis bið iworden þenne þa tid cymæð þæt þa godes bearn þæt beoð alle halige men underfoð eac reste heore mucele winnes and seoregæs þe heo nu dreagæð and þrowæð 
310.79.49: ne mæg þeah þare tunglæ ne þare haligræ wlite and fægernesse beon ilic cristes beorhtnesse 
310.79.50: forþan þe his wlite and his beorhtnesse oferscinæð alle oðre liht 
310.79.51: sanctus paulus þe apostol cwæð be þan cristes halgæn 
310.79.52: efne swa þe steorræ oferscineð oðerne on brihtnesse þæt he bið brihtre þene þe oþer 
310.79.53: swylc bið þe mon ærest on domesdæge swa mucele wundorlycor and brihtræ þenne he þer scinæð for þene oðerne 
310.79.54: forþan swa mycele mare swa ðe mon her on weorlde to gode deþ toforen þam oðre 
310.79.55: and swa mucel swa he bið on his dæde bætere þene þe oðer 
310.79.56: swa mycele mare mæde and ædlean he sceal underfon æt ure drihtine on domesdæg 
310.79.57: hwæt we witæn soðlice þæt ðe wlite and þeo fegernesse þare drihtenlice ansyne feor oferstihð þare sunne brihtnesse swa hit rihtlic is 
310.79.58: ac forhwan gemet þe godspellere þare drihtenlicæ ansyne to þare sunne brihtnesse buton forþan þe he ne mihte nane brihttre ne wlitigre ifinden 
310.79.59: ac þeah swa ic ær sæde þe wlite and þeo fegernesse cristes ansyne alle þare sunne beorhtnesse oferstihð 
310.79.60: þæsne wlite and þis wuldor þare drihtenlice ansyne ne mot nan sunful mon iseon 
310.79.61: ac þæt togescead bið wunderlice iworden þurh þa mucele mihte þæs almihtigæ godes sune 
310.79.62: ealle we sceolon on þan dæge gode and yfele on ure drihten lokiæn 
310.79.63: ac ne bið þenne nan deofles mon þæt þæs wuldræs and þæs wlites ænige dæl iseon mote 
310.79.64: ac þa synfulle men sceolen iseon þa wundæn and þa sar on ure drihtne and þære næglæ swaðe þe he wæs on rode mid inæglod and nænne dæl þæs blisses þe ic ær sæde 
310.79.65: forþan þe heo nu her on worlde his mycele eadmodnesse wæron unþongfulre þonne heo sceoldon 
310.79.66: ðonne ne magen þa cristes halgæn nenne dæl þæs sares ne þare wundæ on þan drihtenlice lichame iseon 
310.79.67: ac heo iseoð þær on him þæt blisse and þone wlite and þa fægernesse 
310.79.68: forþon þe heo her on worlde his ðrowunge and his eadmodnesse mid worde and weorcum him þoncfulle wæren 
310.79.69: ðenne on domesdæg wurð geiscead a twa alle soðfeste men and synfullæ 
310.79.70: þenne æfter þan beoð þa synfulle men on ece wite isend 
310.79.71: and soðfeste men beoð to heofene rice ilædde 
310.79.72: þær heo moten þa scinendæ cristes ansyne a ecelice iseon 
310.79.73: and heo þær syðan æfre on brihtnesse libbæð and scinæð 
310.79.74: be þan sæde ðe apostol 
310.79.75: drihten gehywæð þa eadmodnesse ures lichames and hine gedeþ wlitigne ant brihtne æfter his agene anlicnesse 
310.79.76: hwæt sæcge we þæt his claþæs tacnoden þe ðe godspellere bisæde þæt heo wæren iworden swa hwite swa snaw buton þa halgæ laþungæ þæt is alræ haligre heap and samnung 
310.79.77: soþlice þa gædering bið hwit iworden þurh fulluhtes bæðe 
310.79.78: and heo scinæð hwite and brihte beforen godes eagum þurh monie halige dæde 
310.79.79: wæl we witen þæt nis nan mon þe hine wið alle synnen healden mage þa hwile þe he her on weorlde bið 
310.79.80: þæt he on summe þingæ ne gulteð oððe on worde oððe on weorce oððe on þonce 
310.79.81: ac þeah hit iwurð æt þisre weorlde endunge on domesdæg þæt drihten his halgæ laþung and alle halige geclænsæþ and alyseð fram alle wemme 
310.79.82: and heom þenne swa wlitige and swa unwemmed into his rice lædeþ þe godspellere sæde þæt ðær æteowden moyses and heliæs and þær wið drihtin speken 

310.79.83: leofe men hwylce sawedon heo heom oððe hwæt specon heo to him 
310.79.84: lvcas þe godspellere hit sægð gyt cyðlycor he sægð 
310.79.85: moyses and helias wæron isægene on þrymme and on wuldre and heo specon to criste embe his þrowungæ þe hæ eft on ierusalem gefulde 
310.79.86: hwæt tacnæð moyses and helias þa ðe þær up on ðære dune wið drihten specon embe his þrowunge buton þa drihtenlice æ and þa halig witegæn þa ðe mid godes gaste itrymede wæron 
310.79.87: þe alle imænelice mycel ær biforen cristes þrowungæ sæden and god heom unwreah alle þa ðing ðe towearde weron 
310.79.88: ærest bi cristes tocyme hider on middæneard and bi his þrowunge and bi his upriste and bi his upstige þe he on heofene astah 
310.79.89: and alle þa ðing þe us halige bec nu gyt towearde secgæð bi domesdæg and bi drihtines cyme æft hyder on middænearde 
310.79.90: and bi alles moncynnes upriste and bi þam toweardæn liue 
310.79.91: buton tweon all þis sceal iwurðæn 
310.79.92: witerlice eac moyses þurh þas men tacnedo hu he mennisce deaþ underfeng and forðferde and iburiged wæs 
310.79.93: rihtlice þa men magen beon þurh moyses bitacnod þa ðe nu on domesdæg of deaþe arisæð and ær forþ ifarene wæron 
310.79.94: eliæs næfre gyt deaþ ne þolode 
310.79.95: ac he is gyt on lichame libbende on þan stowe þe god him hæfð isæt 
310.79.96: and he sceal þær abidæn sundfullice his martyrdomes oððet drihten asende hine æft hider on middænearde ær worldes ende 
310.79.97: þæt he sceal þenne secgæn and cuþæn moncynne godes lare 
310.79.98: and his martyrdom for cristes lufæ þrowæn on antecristes dagum 
310.79.99: rihtlice þa men beoð þurh helias itacnode þa þe nu ær domesdæg libbende beoð imette 
310.79.100: ealle men ægþær þa ðe ær forð iwitene wæron ge þa ðe þenne on lichame libbende beoð sceolen beon ahofene up ofer þysne luftlice heofen on anes eagæn beorhtnes comende to þan dome togeane ure drihten 
310.79.101: and syððæn bið þe mycele dom rædlice iendod 
310.79.102: and alle godes halgæn beoð þenne to þan ece lif iledde 

310.79.103: leofæ men we sceolen æfre mid þankiende mode understonden and þencen hwæt þe heofenlice kyng for us ðrowode 
310.79.104: and þæt we sceolen þanken him a mid worde mid dæda and mid alle heortæ 
310.79.105: for ylc mon swa he mare lufe hæfð to þan almihtigæ gode swa him lust swiðor þe lufe 
310.79.106: and a swa mycele swiðor swa he þa swetnesse þæs heofenlice lifes on his mode ifeleð swa mucele swiðor him biteriæð and unswetiæþ alle þas eorðlice þing 
310.79.107: forþan sanctus petrus þa ðe he cristes ansyne swa briht and swa wlitige iseah and þæt wuldor þare twegræ monnæ moyses and helias þa forgeat he sone alle þas eorðlic þing þe he ær on wæs 
310.79.108: and wace heo him þuðten for þa murhþe þe he þa iseah 
310.79.109: þa cwæð he forþon 
310.79.110: drihten god is us þæt we her beon gyf þu wult þæt we her wurchen þreo leafselæs þe an and moysi an and helie an 
310.79.111: sanctus petrus wæs swiðe mid þan wuldre ofercumen þe he þær iseah þæt he forþon ne þohte hwæt he speke swylc he mynte þæt he sceolde timbriæn eorðlic hus on þan heofenlice blisse 
310.79.112: ne bið þær on þare heahe eadignesse sundries huses neod be þan sæde sanctus iohannes þe apostol þæt drihten sæwæde him sæwæde eft oðre siðen þa gastlice sihðe þa he þa heofenlice eadignesse iseah and sceawode þa sæde he felæ þingæ bi þare fegernesse þe he iseah 
310.79.113: þa sæde he ne seah ic þær nan temple ne nan sundrie hus ac drihten sylf is þare ceastre and þæs æþeles tempelhus 
310.79.114: ac þeah sanctus petrus þæt word mearcode þeah he mid þam wuldre ofercumen wære þa he sæde 
310.79.115: drihten god us is þæt we her beon 
310.79.116: þæt we to gode mid gode dæde earniæn þæt we moten mid him beon 
310.79.117: and his halige ansyne ecelice iseon a buton ende 
310.79.118: ða ðe sanctus petrus cristes ansyne iseah swa briht and swa wlitig and þæt wuldor þare twegræ monnæ mid him þa þuhte him swa ic ær sæde þæt nan oðer blisse ne murhðe nære buton þæt 
310.79.119: hwæt secgæ we leofæ men hwylc eadignesse underfoð þa men þe nu mid gode dæde earnæþ þæt heo ecelice iseon moten þone þrym and þæt wuldor ures drihtines eadignesse 
310.79.120: hwylc mon is þæt mid worde sæcgæn magæ oððe mid mode þencean hu mycele and hu monifealde beoð þa murhðe and þa fegernesse þare soðfæste monnæ þenne þe heofenlice kyng lædeþ heom to his rice 
310.79.121: þær heo moten iseon on ecenesse his godcundæn þrymme 
310.79.122: and na þæt an þæt heo þær twægræ monnæ wuldor iseon swa swa petrus and his feren dudon uppon þare dune 
310.79.123: ac swylce þæs unrimedlicen werodes godes englæ and alle his halgæn 
310.79.124: and eac heo moten ecelice loken on cristes anwlite mid alle murhðe and mid alle blisse 
310.79.125: þær hæfð ælc to oðre unasecgendlic lufæ and ylc blissæþ on oðres gode and on oðres murhðe swa on his agene 
310.79.126: ða sanctus petrus þas word þus to criste spec þa com þær feringæ swiðe briht wolcn and heom alle uten embwreah and wæs þa an stæfne clypiende of þan brihte wolcne þus cwæðende þis is mi leofe sunæ þe me wel licæð geihæreð him 
310.79.127: þæt heo wisten and undergeton þæt swa swa he wæs soð mon þurh his menniscen cynde swa eac he is soð god þurh his godcunde gecynde and anes blisses and anre mihte 
310.79.128: forþon alle soðfeste men on him ifulled standeþ 
310.79.129: for mucele arfestnesse crist sceawde his leorningcnihtæs þa godcunde sihðe 
310.79.130: forþon þe he geare wiste þæt ðeo tid neahlæchede þæt he for monnæ hæle þrowiæn wolde 
310.79.131: þa wolde he forþon her on worlde heoræ bileafæ festlycor trymmen and heom cuþan mid þan heofenlice murhðe þe heo þær isægen hu wlitig his halig lichame beon sceolde æfter his upriste 
310.79.132: þa halig for heoræ mennisce tydernesse ne mihten þæt wuldor aberon ac heo feollen on þa eorðe 
310.79.133: þa dude crist swa þe arfeste larþeow don sceal ægþer ge heom mid his honden up arærde and eac mid his worde frofrede and sæde to heom arisæð and ne ondredæþ eow 
310.79.134: þa þe heo heoræ eagæn up ahofen þa ni sægen heo þær nenne mon buton crist ane 
310.79.135: ac wæs þeo gastlice sihðe þe heo ær isegen eft all aweg iwiten 
310.79.136: ða þe heo nyðer of þan dune eoden þe thabor hatte þa bead crist heom þæt heo nane men þæt brihtlice sihðe ne sæden þe heo þær isægen ær þan þe he for monnæ hæle iþrowod hæfde and eft wære of deaþe arisen 
310.79.137: forhwon forbeat crist his þeignum þæt heo ne sceolden cuþæn ne sæcgæn nane men þæt brihtlice sihðe buton for twam þingum 
310.79.138: þæt oðer is forþan þe he wiste gif hit þan folce isæd wære þæt all þæt folc were þenne þe mycele wiðerweardre þan ealdermonnum and him þene teone iþafien nolden þe heo syððæn wið crist gefremedon 
310.79.139: ac þa nolde crist þæt ðe halge geleafæ þe þan monnum þurh his blod and þurh his ðrowunge sceolde iwurðæn þæt he ænige hwile geiwoned stode 
310.79.140: ac hit sceolde nede gan all æfter his agene wille swa he hit ær iset hæfde 
310.79.141: þenne wæs hit eac for oðre þinge þæt heo þa sihðe sæcgen ne mosten 
310.79.142: forþan gyf hit þenne sone monnum cyþ wære þenne wære monig mon þurh þæt to his ileafen ærest æt frymþe sone ichærred 
310.79.143: ac he wiste þæt hit þuhte eft æfter þan monige tyddrum modum swiðe egeslic þenne heo his hearde þrowungæ segen and all þæt edwit and þa erfoðnesse þe he for monnæ hæle þolede 
310.79.144: þa wolde he forþan þæt heo abiden þæs sæles hwænne hit ware monnum nytlucost to cuþænne and to sæggene 
310.79.145: he wolde þæt his halige þrowung ær ifulled wære þæt eft his halige apostolas æfter þan þe heo mid þan halige gaste itrymede wæron þæt heo þenne sceolden cuþæn and sæcgæn openlice alle monnum ægþer ge his halige þrowungæ and his upriste and his upstige on heofene and eac þas brihtlice sihðe þe heo þær mid heoræ eagnen isægen and herden hu þeo fæderlice stæfne his ece eadignesse cydde 

310.79.146: nv leofæ men we habbæð isæd eow be summe dæle þæs godspellice word 
310.79.147: uten we nu mid alle ure heorte and mid alle ure mægne cyrren to ure drihten 
310.79.148: and earniæn mid gode dæde þæt we on heahnesse stigæn moten 
310.79.149: and gyf we wullæð lufiæn þæt we iseon moten ure drihtines ansyne swa wundorlic and swa wlitig þonne sceole we nu forlæten unrihtlicæ dædæ and lichamlice lustæs 
310.79.150: and tilien æfre þæt we clæne beon and libben moten beforen ure hælende 
310.79.151: and healde we ure muð wið unnytte spece and ure heorte wið yfele þoðtæs 
310.79.152: and earnige we mid gode dæde þæt þenne all moncynnes uprist bið þæt we þenne moten to þan ece murhðe bicomæn and þæt ece eadignesse æt ure hælende underfon and his ansyne ecelice iseon and iheren 
310.79.153: and þær þenne þæs blisses brucæn mid þan heofenlice kynge þe leofeð and rixæð on alræ worldæ world amen 

