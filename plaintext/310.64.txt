de doctrina sancti gregorii 

310.64.1: men ða leofeste cwæð sanctus gregorius 
310.64.2: ic eow halsige on þone drihten þe sceop heofenæs and eorðan and alle sceafte 
310.64.3: and on þam halga þrymnessæ and on þa twelf apostolas 
310.64.4: and on alle godes halga and on þa cirican þe ge to ilyfæð 
310.64.5: and on þæt halige fulluht þe ge underfengon 
310.64.6: þæt ge forlæten þa unnyttan spæce iwurðan and þa unnyttan þancæs of eowre heorte þonne ge into cirice cumon 
310.64.7: ant utan mid inweardre heortan þencan embe þa godcundan lare þe us godcunde lareowæs læræð and secgæð embe þet heofoncunde rice hu we hit begiton magon and wið deofles costunge us scylden 

310.64.8: chirece is þare sawle scip and scyld on domesdæg 
310.64.9: and heo is us isceapon to bedhuse and na to nane mothuse buton embe þæt godcunde heofenerice and lare 
310.64.10: þonne is hit icwædon on halgum bocum þæt ælc mon hæfð twægen lareowæs on dæg and twegen on nihte 
310.64.11: þe oðer us læræð to heofenerices wuldre 
310.64.12: þe oðer us lærað to hellewites brogan þæs name is deofol 
310.64.13: þonne cumeð heo to sunnen upgange þa englæs and bringæð gode on gewrite þæt we on þare nihte to gode gedoð and þe deofol all þæt we to yfele doð and gefremmæð and wile oferstælen þone engel gif he mæg mid þam yfelum weorcum 
310.64.14: ant heo cumeð eft to sunnan setlgange and bringæð gode all þæt we to gode doð and eac to yfele 
310.64.15: and swa heo us eac leadæð into ciricæn 
310.64.16: þonne læreð us godes engel stilnesse and imætelice spæce and smeagunga embe godes bodu 
310.64.17: and we heræð ure drihtenes lafsongas þerinnæ and habben we gastlice þeawæs and bodu on ure heortum ant we sceolon herien ure scyppænd and alle gesceaftæ 
310.64.18: þonne lærð us ðe deofel unstilnesse and unimetelice leahtræs and unnytte spæce and unnytte þances and tælnesse and treowlæsnesse godes bodæ 
310.64.19: þonne þe ðe oðerne telan wylle þenne gange he ærest on digle stowe and besceawige hine sylfne and beþence hine sylfne and beþence hwæðer him ne mage ænig mon getælan 
310.64.20: ne bið næfre þeah nan mon synneleas ealræ þingæ 

310.64.21: wa þæs monnes sawlæ þe þa unnytte spæce specæð and þa unimetelice leahtræs drifæð inne cirican 
310.64.22: and eac þam men þe warigæð fæder oððe moder oððe laford oððe his biscop oððe his scrift 
310.64.23: þa ðe ðet doð heo beoð isceadde fram þare heofenlice cirican and alle heoræ nome to deofles gerime 
310.64.24: nyten heo na hu heard wite heom þæs to ædleanes habben sceolon æfter domesdæge buton heo hit ibetan ær heoræ endadæge 

310.64.25: and us beodað ure godcunde lareowas þurh witegan word ægðer ge hadedum mannum ge læwedum þæt ærest þa godes þeowas þonne heo into ciricen cumen þæt heo habben gastlice þeawæs on heoræ heortan and mynsterlice wisan on þeawlice andgite godes bode alle folce to bisne 
310.64.26: þonne læræð heo us eac swa oft swa we oftest magon þæt we ure cirican secæn mid ælmessum and mid ure bedum inweardlicre heortan 
310.64.27: an þanciæn we þam almihtigæ drihtne alre þare are þe he us on twelf monþum to forlet 
310.64.28: ne recæð god almihtigæ þare forgolpene ælmessen ne þæs gemeleases bedes 
310.64.29: þæt hine lærð þe deofel þæt he stande and gorette and locie underbec ut 
310.64.30: þæt bið gemeleas gebed and he hit ne mæg ibeten forþan ðe ðe deofol hæfð his heortan on his handæ and heo bið swa heard swa stan oððe flint ongean godes bodum 
310.64.31: and heo bið swa liðe swa clað and heo melt swa wæx æt fyre ongean deofles lare and his gedwolan 
310.64.32: ac he sceal ealle modum and alle mægne to gode þencæn embe þæt heofencunde rice and began his cneowa and his leor to þare eorðan and læten his unnyttæ þancæs of his mode 

310.64.33: wa þæs monnes sauwle þe swicæn nele unnytte spæce and unnytte þances 
310.64.34: he bið wyrse þonne hund oððe æniges cynnes nyten þe into circæn cymeð forðan þe ðe mon bið ifullod ac he þæt tobræcað 
310.64.35: forþan ðe he amyrð hine sylfne and monige oðre men forþan ðe ælc mon hatæð þone hund and drifæð hine ut of þære cirece ac mon ne dæð þonne yfele mon na swa 

310.64.36: sanctus paulus þe apostol wæs spæcende and sæde þæt godes engel him sceawede sume arlease sawle and swiðe synfulle ut gangende of þam earme lichome 
310.64.37: and he iseah þæt ðær wæron mycel meniu englæ and deoflu and þa fuhten swiðe þearle þa englas and þa deoflu embe þa earme sawle 
310.64.38: and ða deoflu hire namen æt þam englum and oferstældon heom mid hire yfelæ weorcæ þe heo wyrcende wæs 
310.64.39: and þa weron þa englæs swiðe sarige on hire mode 
310.64.40: ant þa deoflu hire poteden and þoddedan þa earmen sawle and heten hire ut faren raþe of þam lichame swiðe heardlice 
310.64.41: and þe lichame wæs þa gyt spæcende and he ongan swiðe yfele and bead his deaþæs and sæde þæt him næfre ær nære swa yuele swa him þa wæs 
310.64.42: and him andswyrdon þa deoflu and sædon þæt him wære mycele mare and wyrse yfel toweard 

310.64.43: þa axode sanctus paulus þonne engel mid drædende stefne and cwæð to him 
310.64.44: min laford hwæt is þeo unsælige sawlæ 
310.64.45: þa sæde he him þæt he were circan slitere 
310.64.46: and þonne he þerinne com þonne hyscte he on þa godcundan lareowæs 
310.64.47: and he tælde þa cristene men þe on þene almihtigæ drihten ilyfden 
310.64.48: and he wæs efre unnytte word specende innan godes huse and unnytte þancæs he þeohte þerinnæ 
310.64.49: and þenne þe gode heap ongan singen and godhærian and redden god and sædon embe cristes tocyme and embe his ðrowungæ and his halgenæ þenne sæde he þæt hit wære leas and heo lugon and hit wrohton heom sylfe 
310.64.50: and him þuhte þonne tid to lang þæt he hit iherde and þærinno wunede and wende him þenne awæg 
310.64.51: and he ne mihte hit ihyran 
310.64.52: and þe deofel hine lærde al þæt þenne and lædde hine þonne ut be þam locce 
310.64.53: swa oft swa he þerinne wæs him ðuhte æfre to lang hwænne he moste beon embe þæs lichamæn oferfylle and embe his agene unþeawæs 
310.64.54: and he wæs eawbrecæ and he nolde næfre his synnæn bereowsiæn ne andettan 
310.64.55: and he sceal standan on þare fyrene lege oð his weleræs oð domesdæg 
310.64.56: þer ne bið nan gefea ne nan blis ne þær ne bið nan lufu 

310.64.57: þa cwæð se ængel æft to paulum 
310.64.58: folgæ me þenne sceawe ic þe sumes soðfæstes monnes sawlæ ut gangende of þam lichame 
310.64.59: þa eoden heo þa embe lytel þa clypode þe engel to paulum and cwæð him to loca hider 
310.64.60: þa locede he þider 
310.64.61: þa iseah he þa halga sawlæ ut of þam gode lichame gangende 
310.64.62: and he iseah mycel meniu englæ and deoflu 
310.64.63: and heo fuhten stiðlice embe þa halgæ sawlæ 
310.64.64: and þa englæs hire namen æt þam deoflum and oferstældon heom mid hire gode dedum 
310.64.65: and þa deoflu wenden sceamigende awæg and heo wæron on mycele unsælen 
310.64.66: and þa englas weron on mycele blisse and heo heten byrgen þone gode lichame and þus cwædon 
310.64.67: benedicat omnia opera eius dominus 
310.64.68: þæt is on englisc blætsige alle hire weorc almihtig drihten 
310.64.69: and þe gode lichame wæs þa gyt spæcende and þancode gode alre þare are and þare blisse and lisse þe he him lænde 
310.64.70: and he sæde þæt him nære næfre ær swa eðe ne swa murige on nane yfele swa him þa wæs and wæs biddende his lifes 
310.64.71: and him andswyrdon ða englæs and sæden þæt him wære hundteontigfealdlice murhðe and blisse toweard 

310.64.72: ða axode paulus þone engel hwæt ðeo gode sawle wære 
310.64.73: þa sæde he him þæt heo were mildheortnesse fyligende and staðolfæst on hire heortæn wið deofles costnung 
310.64.74: and þæt heo wære æfre herigende on hire life ure drihtne and ure scyppend and alre isceaftæ and allæ his halgene 
310.64.75: and heo lufede þa halige circe and gastlice bedu and fæsten and ælmessan and þa godcundan heapæs 
310.64.76: and al cristen folc heo lufode swa hire fæder oððe hire moder and sæde þæt heo wæron hire swustræ 
310.64.77: and þenne þe heap ongon to singon godes lofsangæs and ræden godspel þonne bletsode heo heom 
310.64.78: and hire þuhte þeo tid to sceort þæt heo ne moste hyran embe cristes ðrowunge secgan and his halgena and embe his tocyme and hu heo mihte hellewites brogan wiðstanden and þæt heofencunde rice geearnigen 
310.64.79: and þe þe wæs circan æhtere and nolde ihyran ne ilyfæn on þa godcunde lare þonne heo scunode swylce he wære hire fa 
310.64.80: and heo nolde næfre cumen to cristes weofede buton hire ælmessan 
310.64.81: forþan nah nan mon to godes circan ne to godes weofode ydelhende cumen þæt he ne bringæ be þam dæle þe him god lænæð and him to onhagige 

310.64.82: forþon hit is iræd and icwædon on halgum boce þæt swa swa wæter adwæsceð fyr swa adwæsceð þeo gode ælmesse þa synnæ 
310.64.83: ant sceal beon þa gode sawle on abrahames fæðmum oð domesdæg 
310.64.84: be þam we magon nimen bisne be weorldþingum 
310.64.85: ðe mon þe bringæð medsceat þam irefæn þe ærndeð bet þenne ðe þe nænne ne bringæð 

310.64.86: we eow secgæð to soðan þæt þe ðe nele her his synnæn nu andettan his scrifte and betan swa he him tæcæð him sceal on domesdæg sceamigan beforen gode and alle englum and eac alle deoflum swa þam men dyde þe wyrde nacod færinga beforen alle folce and he nyste þonne mid hwon he þone sceamigendon lichame bewrigen 
310.64.87: swa him wæs and bið on domesdæge buton he his synnan her bewreo mid andetnesse and mid dædbote and mid ælmessen and mid swicednesse and mid halge bedum and mid fæstenum and mid monige gode weorcum 
310.64.88: þa soðfeste men þeonne heo iseoð heora wuldor and heora wlite and blisse heom toweard 
310.64.89: and þa arleasan þenne iseoð heora unwlite and heora pinecwale heom toweard 

310.64.90: we magon aþwean mid ælmesdædum ure synnen of ure lichame 
310.64.91: and we eow beodeð for eowres drihtines lufon þæt ge dæghwamlice dælen ælmessen be þam dæle þe ælc mon to onhagie þeah hit ne beo buton feorðan dæle anes lafes godes þancæs ælmesmonne oððe wydewum oððe steopcildum oððe þeowum mannum oððe ælþeodigum 

310.64.92: wa þæs monnes sawle þe betunæð his duru ongean godes þearfan for þan þingen þe hine læreð þe deofel 
310.64.93: swa him bið betyned heofenæ rices dure togeanes on domesdeag 

310.64.94: ac beo we æffre cumliðæ 
310.64.95: ure sawle bið cristes cumæ on þam forhtigende domesdæge 
310.64.96: uton eac lufigan ure circan forþon ðe heo bið ure freoðiænd and wærgend wið þæt mycele fyr on domesdæg 
310.64.97: and wyrcen we simle brygce and þa betan 
310.64.98: þeah hit ne beo butan an stan and læcge on ful sloh þæt þa ælmesman mage mid þam oðre fet steppan on þa clæne hælfe þæt him were þe unne ælmes and mycel med beforen gode 
310.64.99: eac behofæð þare sawle on domesdæge rihtes wæges and clænnes and staðolfestre brycge ofer þone glideran weg hellewites brogan 
310.64.100: bearne we ure lichame mid clæne bedum æt ure heortum and mid fæstenum and mid ælmesdedum 
310.64.101: and toforan alle oðrum þingum wite gehwa þæt he habbe clæne heortæn to ælle cristenum mannum 
310.64.102: he sceal eac forleten his warignesse and lufiæn his gebedu 
310.64.103: and he sceal forlæten yfele þohtes æt his heortan 
310.64.104: forþan þe ðæt yfele þanc hine læræð þe deofel 
310.64.105: þone ne beo nan mon oðres monnes ælmessan to georne buton he wite þæt he mage ægðær betan his agene synnæ ge eac oðres monnes 
310.64.106: forþan ðe ælc mon hæfð on his agene byrðene inoh 

310.64.107: þænce þenne ælc mon him sylf hu swiðe man ipysæð þa sawle on domesdæg þonne mon set þa synne and sawle on þare wæge and heom mon wægað swa mon dæð gold wið penegæs 
310.64.108: and gif þa penegas teoð swiðor þone þæt gold þonne miswurð þam men raþe 
310.64.109: swa bið þare sawle and þare synne 

310.64.110: gif þeo synne tihð swiðor þone þeo saul þonne faræð heo batwa on forwyrd 
310.64.111: and þa synnæ irnæð æfter þare ærme sawle and to hire þus cwæðæð 
310.64.112: hwi noldest þu ærme betan ure synnæ þa þu heom onfenge þurh ure ælmessan 
310.64.113: hwi noldest þu forworhte biddan þe arfulle þingeræs wið þone almihtige drihtine 
310.64.114: and biddan þenne halga michael þæt he wære þe fultymigend and alle halgan 
310.64.115: and þone hire get gretæð þus grimme stefne 
310.64.116: hwæt sceoldon þe þeod eorðan fulnes ure ælmessan 
310.64.117: þu us behete godcunde gebedu and clæne fasten and gastlice wæccan and þu us hit luge 
310.64.118: and þu nystest þe sylfe ane tid dæges witolice lif æfter ure deaþe 
310.64.119: and þu ne mihtest him wiðstanden mid þine golde ne mid þine seolfre ne þeah þu æhtest al þesne middaneard to ehte þæt ðu ne sceoldest wyrmum to mete and to ibeddan wyrðan and wreon ðe mid þare cealde eorðan þær ðu sceoldest to fule and to fracode iwurðan and to laðlicre anseone alle þine freondum 
310.64.120: and we lyfdon on þe swa on ure drihtne and þu hæfest us alle beswiken and belæwed 
310.64.121: we wenden þæt ðu wære godfyrht and hæfdest gastlice gebæru beforen us ac þu hafest deofles ðanc æt þinre heortan and þu were an licetere and þe þuhte æfre to lytel ure ælmessan 
310.64.122: ac heo þe sceal beon nu swiðe grimme forgolden þæt ðu wære swa unþancful þine drihtne 
310.64.123: ne ðu ne lyfdest on þa godcunden lare þe ðe laðoden dæghwamlice to þam uplice rice 
310.64.124: ac þu wære swa gifre swa hund and þu næfre nære full þe ma þe hælle 
310.64.125: sceamige þe nu þinre unþeawæ betwyx dæðe and deoflum 
310.64.126: and þu wære þær morð ant myrðra ac þu ne miht her swa beon 
310.64.127: ac þu scealt habben her his wite on þare grimme hælle mid deoflu and mid wrace and mid wælslitenden wyrmum and mid þam grimmestan pinecwale aa on ecnesse 

310.64.128: geþence gehwa him sylf hu sceort and hu ærmlic þis læne lif is 
310.64.129: ne eeldæ we na fram dæge to dæge þæt we to gode ne cearran 
310.64.130: forþan ðe we nyten witolic lif oð æfen 
310.64.131: ne we nyton hwæðer we moten æft dæges abiden 
310.64.132: ne us ne ðearf na eft twyniæn þæt we oðrum ne sceolen buton tweon burgen oððe heofenwarenæ kinge oððe helles wites deoflu swa hwæðer swa we her ærnigæð 

310.64.133: hit is earmlic and sorhlic alle cristenum monnum to hærenne and to iseonne all þæt us mon foresægð embe cristes hidertocyme and his ðrowunge and embe hellewites brogan 
310.64.134: þæt ðe mon bið swa blind and swa deaf and he bið swa heard swa stan 
310.64.135: þæt he ne mæg ongytan ða godcundan lare þe hine mon oft læreð and laðæð to ure drihtne fram deofles anwealde and his earmþum 
310.64.136: ælc mon is to onscunigenne ælc oferful on huilce time forþan ðe heo is drihtine swiðe lað 
310.64.137: oferfylle bið þare sawle feond and þæs lichames unhæle 
310.64.138: ðe ðe his to fela nimæð he bið woden men ilic 
310.64.139: and hit bið mæigbone and morðslagæ 
310.64.140: and hit ne murnæð for nanum men 
310.64.141: ne for fæder ne for moder ne for broðer ne for swuster ne for nanum sibbe men 
310.64.142: ealle unsib hit wurcæð and hit unlicæð þæs monnes mod þurh deofles costnunge 

310.64.143: þonne secgæð us ure lareowæs þæt heo nyten þa tid hwænne we of ðissum earman life witan sceolan na ma þe ðe þeof wat ðe þene oðerne læt and lærð hwænne þeo tid cymæð þæt heom begen on forwyrd forlet 
310.64.144: swa bið þam godcundum mannum þe us laðiæð to heofene rices blisse 
310.64.145: þæt heo nyten þa tid þe ðe almihtigæ god us wyle habben and to his rice laðiæn 
310.64.146: þær we moten beon gif we hit wyllæð earnigan on wlite and on wynne mid englum and mid heahenglum and mid þam apostolicam werode mid fæder and mid sunu and mid þam halga gaste a buton ælce ende 
310.64.147: god almihtige us to þam fultumige on ecnesse amen 

