de temporibus anticristi 

331.14.1: leofan men us is mycel þearf þæt we wære beon þæs egeslican timan þe towerd is 
331.14.2: nu bið swyðe raðe antecristes tima þæs ðe we wenan magan and eac georne witan 
331.14.3: and þæt bið se egeslicesta þe æfre gewearð syððan þeos woruld ærost gescapen wæs 
331.14.4: he byð sylf deofol and ðeah mennisc man geboren 
331.14.5: crist is soð god and soð mann 
331.14.6: and antecrist bið soðlice deofol and mann 
331.14.7: ðurh crist com eallum middanearde help and frofer 
331.14.8: and ðurh antecrist se mæsta gryre and seo mæsta earfoðnes þe æfre ær on worulde geworden wearð 
331.14.9: and eall mancynn forwurde forðrihte gif god his dagas ne gescyrte 
331.14.10: ac god gescyrt his dagas for ðæra þingan þe him gecorene syn and he gehealdan habban wile 
331.14.11: and ðeah on þam fæce þe he bið he gedeð swa mycel to yfele swa næfre ær ne gewearð 
331.14.12: ælcne mann he wile awendan of rihtan geleafan and of cristendome and bespannan to his unlarum gif he mæg 
331.14.13: and god hit geþafað him sume hwile for twam þingum 
331.14.14: an is ærest þæt men beoð þurh synna swa forð forworhte þæt hi beoð þæs wel wyrðe þæt deofol openlice þænne fandige hwa him fullfyligean wille 
331.14.15: oðer is þæt god wile þæt ða þe swa gesælige beoð þæt hi on rihtan geleafan ðurhwuniað and ðam deofle anrædlice wiðstandað 
331.14.16: he wile þæt þa beon raðe amerede and geclænsode of synnum þurh ða myclan ehtnesse and ðurh þæne martirdom ðe hy þonne þoliað 
331.14.17: forðam nis nan man þæt ne sy synful 
331.14.18: and ælc man sceal sar ðolian oðþon her oðþon elles hwær be ðam þe he þurh synna geearnað 
331.14.19: and ðy bið seo ehtnes þonne godum mannum swa stið 
331.14.20: forðam þe hy sculon beon raðe geclænsode and amerode ær se mycle dom cume 
331.14.21: ða ðe wæron forðferede for hund gearum oððon gyt furðor wel þa magan beon nu geclænsode 
331.14.22: we motan nyde þæt stiðre þolian gyf we clæne beon sceolan þonne se dom cymð 
331.14.23: nu we þæne fyrst nabbað þe þa hæfdon þe wiðforan us wæron 
331.14.24: beþence gehwa hine sylfne be ðam þe he wille 
331.14.25: ne cymð ure æfre ænig to godes rice ær we beon æfre ælcere synne swa clæne amerede swa æfre ænig gold mæg clænost amerod weorðan 
331.14.26: leofan men god geþafað þam deofle antecriste þæt he mot ehtan godra manna 
331.14.27: forðam þe hi sculon swa ic ær cwæð ðurh ða ehtnesse beon geclænsode and syððan clæne faran to heofona rice 
331.14.28: þa þonne þe his leasungum gelyfað and him to gebugað þam he byrhð her for worulde and ða he weorþað her 
331.14.29: ac hy sculon raþe æfter ðam ecelice forweorðan and aa wunian syððan mid him on þære sweartan hellegrunde 
331.14.30: se gesawenlica deofol wyrcð fela wundra and segð þæt he god sylfa beo 
331.14.31: and mid his gedwimerum mæst ælcne man beswicð 
331.14.32: and þa þe he elles beswican ne mæg þa he wyle neadunga genydan gyf he mæg þæt hi godes ætsacan and him to gebugan 
331.14.33: gyf hi ðonne þæt nellað þonne sculan hi ehtnessa mycle and eac earmlicne deað geðolian 
331.14.34: eala gesælig bið þeah se ðe to þam anræde bið þæt he forðam ne awacað 
331.14.35: ac witodlice þæra bið ealles to lyt þe he ne beswice oþðon þurh his searucræftas oðþon ðurh þæne gryre þe he on mancynn set 
331.14.36: ure drihten crist gehælde fela þæra on life þe unhale wæron 
331.14.37: and se deofol antecrist gebrocað and geuntrumað þa ðe ær hale wæron 
331.14.38: and he nænne gehælan ne mæg buton he hine ærest awyrde 
331.14.39: ac syððan he þæne mann gebrocod hæfð syðþan he mæg don swylce he hine gehæle 
331.14.40: gyf he geswicð þæs þe he ær þam men to yfele dyde 
331.14.41: he bið eal unwrenca full 
331.14.42: ðonne beswicð he swyðe fela manna þurh þæt þæt he gebrocað mænine man dihlice and gehælð eft ætforan mannum þær hy onlociað 
331.14.43: þonne geseoð hy hwæt he þonne deð and nytan na hwæt he ær dyde 
331.14.44: ælc yfel he mæg don and ælc he deð 
331.14.45: he deð þæt fyr cymð ufene swylce hit of heofonum cume 
331.14.46: and he mid þam fela forbærnð ealswa he hwilum ær iobes æhta dyde 
331.14.47: ac se ðe for þæs fyres ege him to gebihð he sceal aa on helle on ecan bryne wunian 
331.14.48: ne can ic ne æfre ænig man oðrum asecgan for eallum þam egsan þe ðurh þæne deofol on worulde geweorðan sceal 
331.14.49: þonne age we mycle þearfe þæt we god ælmihtine georne biddan þæt he us gescylde wið þæne egesan and us gestrangie swa his willa sy 
331.14.50: and mycle ðearfe agan þa þe þæs timan gebidað þæt hi wære beon and þæt hi gemyndige beon þæra þinga þe deofles menn oft ær þurh drycræft drugan 
331.14.51: fela þinga dydan þa geogeleras on egypta lande þurh drycræft ongean þæt ðe moyses þurh godes mihta þær fela wundra worhte 
331.14.52: and swa we habbað be manegum geræd ðe gehwar þurh drycræft mid deofles fultume menn mislice dweledan 
331.14.53: betere eac þæt we nu sum to bysne secgan 
331.14.54: an deofles man wæs hwilan on rome simon hatte 
331.14.55: se geswencte swyðe þearle twegen mære godes ðegnas 
331.14.56: þæt wæs sanctus petrus and sanctus paulus 
331.14.57: hy bodedon on rome cristendom ærest 
331.14.58: ac se deofles man hy gedrehte and þæt folc gelette wundorlice swyðe 
331.14.59: he sæde þæt hit eal leasung wære þæt ða godes þegnas bodedon 
331.14.60: and he worhte þurh drycræft fela wundra ðær men tolocedon 
331.14.61: he dyde æt sumum sæle þæt an æren nædre hy styrede eal swylce heo cucu wære 
331.14.62: and man hæfde geworht þa on ðam dagum on rome anlicnessa and þæt hæþene folc þurh deofles lare weorðe don þa heom for godas 
331.14.63: þa he gemacode eac þurh drycræft þæt hy agunnon swylce hy cwice wæron 
331.14.64: ðonne dyde petrus þurh godes mihta betere þing 
331.14.65: gehælde mistlice gebrocode men 
331.14.66: blinde and deafe and dumbe and mistlice gelewede 
331.14.67: and þa wearð hit cuð æt nyhstan þam casere þe þa on þam dagum romware weold eal hu hy hit macedon 
331.14.68: and mon herede him ðearle swyðe þæne symon 
331.14.69: leton þa gedwolan men swylce he se simon godes sylfes sunu wære 
331.14.70: and ða het æt nyhstan se casere feccan þæne symon to him 
331.14.71: and þa ða he him to com and him ætforan stod þa ablende he þurh deofles cræft swa þæs caseres eagan and ðæra þe him mid wæron 
331.14.72: þæt heom ðuhte oðre hwile þa hy hine beheoldon þæt he wære swylce hit cild wære þæt hy on locedon 
331.14.73: oðre hwile eft swylce he medemre ylde man wære 
331.14.74: and oðre hwile swylce he eald geðungen man wære 
331.14.75: and swa on mænige wisan he hiwode þurh drycræft fela leasbregda 
331.14.76: and þa þa se casere eal swylc geseah þa wende he þæt hit godes agen bearn wære 
331.14.77: and se deofles man gealp þæt he eac swa wære 
331.14.78: and þæt folc him to swyðe þæs gelyfde 
331.14.79: ða wunnan þa godan godes þegnas ongean þæt swyðe and sædan þæt he luge 
331.14.80: and hy eac þurh godes mihta mid manegum godum þingum geswutelodon þæt hy riht hæfdon and þæt hit eal leas wæs þæt se þeodloga sæde 
331.14.81: ða æt nyhstan cwæð se simon þæt he gecyðan wolde þæt he god wære 
331.14.82: het þa aræran ænne stepel and sæde þæt he þyder uppstigan wolde 
331.14.83: and englas hine þær underfon scoldan and to heofonum ferian 
331.14.84: and ðær eall þæt folc onlocode he stah up to ðam stepele 
331.14.85: and of ðam stepele hof upp on lyfte swylce he wolde wið þæs heofonas weard 
331.14.86: ða clypode se casere and cwæð þæt ða swytol wære þæt hit eal soð wæs þæt he ær sæde and þæt hit eal leasung wære þæt petrus and paulus þæt folc mid bregdan 
331.14.87: ða abædan hy uneaðe þæt man geðyldgode sume hwile oð man wiste to hwam se ende gehwurfe and clypedon þa to gode swyðe georne 
331.14.88: hwæt þa sanctus petrus beseah raðe æfter þam up to þam lyfte and clypode hludre stefne and ðus cwæð 
331.14.89: ic halsige eow deofles gastas þe þæne deofles mann gynd þa lyft feriað and ðurh þæt menn bepæcað þæt ge þurh godes ælmihtiges bebod hine nu ða forlætan 
331.14.90: þæt he næfre leng mid his mane menn ne beswice 
331.14.91: sona swa he hit gecweden hæfde þa forleton hy hine 
331.14.92: and he hreas nyðer feoll þæt he eall tobærst 
331.14.93: ða wæs swytol godes miht þeah he þæs deofles gedwyld lange ær þafode 
331.14.94: eac we habbað on bocum geræd þæt fela oðra deofles manna wide wæran þe godes ðegnas oft þurh deofles cræft swyðe geswencton and folc swyðe gedwealdon 
331.14.95: ac hit þincð us to langsum nu to gereccanne 
331.14.96: ge magan þeah be þissum anum gecnawan þa he ðurh deofol swylcne cræft hæfde ongean swylce godes þegnas swylce wæs sanctus petrus and sanctus paulus æthweg hit bið þonne se deofol sylf cymð þe ana cann eall þæt yfel and ealle þa drycræftas þe æfre ænig man æfre geleornode 
331.14.97: and eall he hit cyð þonne openlice þurh hine sylfne þæt he oft ær dyde þurh þa ungesæligan þe his larum fyligdon 
331.14.98: se sylfa deofol þe on helle is þæt is se þe þonne wyrð on þam earmsceapenan men antecriste 
331.14.99: and bið soðlice ægðer ge deofol ge man 
331.14.100: and he eall mancyn þonne openlice swyðor gedrecð and gedwelað þonne hit æfre ær wurde 
331.14.101: we agan þy swyðe mycle þearfe þæt we wið swylcne ege wære beon and eac þa warnian þe swylc nyton swylc towerd is 
331.14.102: forðam þe hit is nyr þam timan þonne ungelærede men gelyfan willan 
331.14.103: and þæt is gesyne þy is ðeos woruld fram dæge to dæge wyrse and wyrse 
331.14.104: eac ic secge to soðe þæt deofol wyle ælces mannes geðanc gyf he mæg swyðe gelettan 
331.14.105: þæt he hit na ne understande þeah hit him man secge ne hine wið þæt ne warnige 
331.14.106: and ðurh þæt wyrð mæst manna beswicen þe hy ne beoð swa wære ne swa wel gewarnode ær swa hy beðorfton 
331.14.107: la hwæt is se man on life buton hine god ælmihtig gehealde 
331.14.108: and he ær gewarnod þe bet sy þæt he þonne ðurh deofol beswicen ne wyrðe 
331.14.109: ac utan warnian us georne and geearnian to gode þæt he us gescylde swa his willa sy 
331.14.110: uton habban anrædne geleafan and fæstræde geþanc to urum drihtne 
331.14.111: þonne þeah hit gebyrige þæt we þære yrmðe gebidan sculon and on þisum life earfoða adreogan 
331.14.112: þeah gif we ne awaciað ac þurhwuniað on rihtan geleafan god us forsceawað ece reste 
331.14.113: on godes naman ic bidde þæt cristenra manna gehwylc hine sylfne georne beþence and geornlice to gode gebuge and fram synnum gecyrre 
331.14.114: and geearnige þæt he gemanan habban mote on heofona rice mid þam þe leofað and rixað a butan ende amen 

