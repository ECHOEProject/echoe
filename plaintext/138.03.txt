iii idus iulii natale sanctae mildryðæ uirginis 

138.3.1: on drihtnes naman sanctus augustinus gefulwihte æþelbryht cantwara cyning and ealle his ðeode 
138.3.2: þonne wæs eadbald cyning æþelbryhtes sunu and byrhtan his cwene and æþelburh heora dohtor 
138.3.3: oðre naman tate forgifan eadwine norðhymbra cyninge to cwene 
138.3.4: and sanctus paulinus mid hire for 
138.3.5: and gefullode ðone cyning eadwine and ealle his ðeode 
138.3.6: and æfter his life hio eft cantwara byrig gesohte and his broðor eadbald þæne cyning 
138.3.7: and paulinus se bisceop eft mid hire com 
138.3.8: and hio hyre þa betstan madmas to cantwaran cyricean brohte hire to gebedrædene and þæs cyninges sawle þe hi begæt ða man gyt þærinne sceawian mæg 
138.3.9: and he ða paulinus onfeng þa bisceoprice æt hrofeceastre on godes willan 
138.3.10: and ðær his lif geendode and godes rice begeat 
138.3.11: ðonne wæs eormenred cyning and eorcenbyrht cyning and sancte eanswyð 
138.3.12: hi wæron ealle eadbaldes bearn 
138.3.13: and imman his cwene hio wæs francna cynges dohtor 
138.3.14: and sancte eanswið resteð on folcanstana þæm mynstre þæt hio sylf gestaðelode 
138.3.15: þonne wæs eormenburh and oðre naman domne eafe and eormengyð and æðelred and æðelbriht wæron eormenredes bearn and oslafe his cwene 
138.3.16: ðonne wæs domne eafe forgyfon to myrcna landa merwalde pendan sunu cynges to cwene 
138.3.17: and hi þær begeatan sancte mildburge and sancte mildryðe and sancte mildgyðe and sancte merefin þæt halige cild 
138.3.18: and hi þa æfter ðan for godes lufan and for þisse worolde him todældon 
138.3.19: and hiora bearn and hiora woruldæhta gode forgeafan 
138.3.20: and hiora yldeste dohtor and sancte mildburh resteð æt wynlucan þæm mynstre on mercna lande 
138.3.21: þær wæron hire mihta oft gecyðede and gyt synd 
138.3.22: sancte mildryð resteð binnan teneð on ðæm iglande 
138.3.23: and ðær wæron oft hyre mihta gecyþede and get synd 
138.3.24: sancte mildgyð resteð on norðhembran 
138.3.25: þær wæron hyre mihta oft gecyðede and get syndon 
138.3.26: þonne wæs sancte merefin þæt halige cild on iogoðhade to gode gelæd 
138.3.27: þonne wæron æðelred and æðelbryht þa halgan æþelingas befæste egcbrihte cynge to fostre and to lare 
138.3.28: forþan hi wæron æt hiora yldran befeallenne 
138.3.29: and wæs he se cyning heora fæderan sunu eorcenbrihtes and sexburh his cwene 
138.3.30: þa wæron hi sona on geogoðe swyðe gesceadwise and rihtwise swa hit godes willa wæs 
138.3.31: ða ofðuhte þæt anum þæs cyninges geferan se wæs þunor haten 
138.3.32: and wæs him se leofestan ðegen to his bearnum 
138.3.33: ða ondrædde he him gif hi leng lifedon þæt hi wurdon þam cynge leofran ðonne he 
138.3.34: ongan hi þa hatian dearnunga and wregean to þam cyninge and cwæð þæt gif hi libban moston þæt hi ægðer ge hine ge his bearn þæs cynerices benæmde 
138.3.35: ongan hine ða biddan þæt he moste þa æþelingas dearnunga acwellan 
138.3.36: ac se cyning him lyfan nolde 
138.3.37: forðam þe hi him leofa wæron and gesibbe 
138.3.38: and þa git se ðunor hine oft and gelome bæd þæt he him leafe sealde þæt he moste don embe ða æþelingas swa he wolde 
138.3.39: and he ða sona swa dyde swa he ær gyrnende wæs 
138.3.40: and he hi on niht sona gemartirode innan ðæs cyninges heahsetle swa he dyrnlicost mihte 
138.3.41: and he geðoht hæfde þæt hi þær næfre uppe ne wurdan 
138.3.42: ac ðurh godes mihte hi þanon gecydde wurdon emne swa ðæs leohtes leoma stod up þurh þære healle hrof up to heofonum 
138.3.43: and he ða se cyning sylf embe forman hancred ut gangende wæs 
138.3.44: and he þa him sylf geseonde wæs þæt wundor 
138.3.45: þa wearð he afyrht and afæred 
138.3.46: and het hi hrædlice þæne þunor to feccean 
138.3.47: and hine ahsode hwær he his mægcildum cumen hæfde ðe he him forstolen hæfde 
138.3.48: he him andsworode and cwæð þæt he sylf wiste and he him secgan nolde buton he nyde sceolde 
138.3.49: he ða se cyning cwæð þæt he be his freondscipe hit secgan sceolde 
138.3.50: he him andsworode and cwæð þæt he hi innan his healle under his heahsetle bebyrged hæfde 
138.3.51: and he þa se cyning swyðe unrot geworden wæs for þæs godes wundre and for þære gesihþe ðe he ðær gesewen hæfde 
138.3.52: and he þa be ðam gearo wiste þæt he gode abolgen hæfde swyðor þonne his ðearf wære 
138.3.53: and þa on morgen swyðe hrædlice him to gefeccean het his witan and his þegnas þæt hi him geræddon hwæt him be ðam selost ðuhte oððe to done wære 
138.3.54: and he þa and hi geræddon mid ðæs ærcebisceopes fultume deusdedit þæt man heora swustor on mercna lande þe hio to forgifen wæs gefeccean het to ðam þæt hio hyre broðra wergild gecure on swylcum þingum swylce hyre and hire nyhstan freondum selost licode 
138.3.55: and hio ða swa dyde þæt hio þæt wergeld geceas þurh godes fultum on ðam iglande þe teneð is nemned 
138.3.56: þæt is þonne hundeahtatig hida landes þe hio ðær æt þæm cyninge onfeong 
138.3.57: and hit ða swa gelamp þa se cyning and hio domne eafe ærest þæt land geceas and hi ofer þa ea comon þa cwæð se cyning to hire hwylcne dæl þæs landes hio onfon wolde hyre broðrum to wergilde 
138.3.58: hio him ða andsworode and cwæð þæt hio his na maran ne gyrnde þonne hire hind utan ymbyrnan wolde þe hire ealne weg beforan arn ðonne hio on rade wæs 
138.3.59: cwæð þæt hire þæt getyðed wære þæt hio swa myceles his onfon sceolde swa seo hind hire gewisede 
138.3.60: he ða se cyning hire geandsworode and cwæð þæt he þæt lustlice fægnian wolde 
138.3.61: and hio ða hind swa dyde þæt hio him beforan hleapende wæs and hi hyre æfterfiligende wæron oðþæt hi comon to ðære stowe þe is nu gecwedon þunores hlæwe 
138.3.62: and he ða se þunor to ðam cyninge aleat and he him to cwæð 
138.3.63: leof hu lange wylt ðu hlystan þyssum dumban nytene þe hit eal wyle þis land utan beyrnan 
138.3.64: wylt ðu hit eal ðære cwenon syllan 
138.3.65: and ða sona æfter þyssum wordum se eorðe tohlad 

