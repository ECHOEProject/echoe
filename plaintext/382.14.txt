sancte iohannes baptista spel 

382.14.1: men þa leofestan her us manaþ and mynegaþ on þissum bocum and on þissum halgum gewrite be þisse halgan tide weorþunga þe we nu todæg mærsian sceolan and weorþian þonne is þæt seo foremære gebyrd sancte iohannes þæs fulwihtweres 
382.14.2: be þyssum we þonne witon magon and ongyton he swiþe us is þes dæg to mærsienne and to weorþienne 
382.14.3: forþon þe we gehyrdon þa þæt halige godspel rædd wæs þæt næniges godes haligra gebyrd ne his heahfædera ne his witgana ne his apostola ciricean ne mærsiaþ nemþe cristes sylfes and þyses iohannes 
382.14.4: manige halge and gedefe witgan wæran ær sancte iohanne þa wæron myccle and foremære and fram gode seolfum gehalgode and mid haliges gastes geofum swa swiþe onlyhte and gehalgode swa þæt hie eal þæt toweard wæs beforan witgodan and mannum cyþdon 
382.14.5: and hie wæron gewitan ealra godes degolra doma and hi cyningum and yfelum ricum ealdormannum wiþstandan mihtan 
382.14.6: and hi heofon mid heora mægenum bridlodan and hie on swiþe manegum godcundum mægenum ealra wundor weorcum swiþe wuldorlice ascinon 
382.14.7: and hie þære soþfæstnesse spellodan and tacen secgende wæron þa þe drihten sylf getacnode 
382.14.8: ac þæt hwæþere be þære nænigum gecweden beon ne mihte þæt se hælende drihten crist be þyssum iohanne gecwæþ þæt næfre betuh wifa gebyrdum nænig mærra ne sylra geboren nære 
382.14.9: and se godspellere sona on fruman his godspell swa be þære iohannes gebyrde wrat and cwæþ 
382.14.10: on herodes dagum þæs cyninges wæs swiþe mycel æweweard þæs noma wæs zacharias 
382.14.11: and his wifes nama wæs elizabeþ seo wæs from arones dohtrum þæs heahfæder 
382.14.12: and se halga godspellere swa be him wrat and cwæþ 
382.14.13: hie butu wæron swiþe gedefe beforan gode and hie eodan on eallum drihtnes bebodum butan leahtre 
382.14.14: eala hu swiþe eadge wæron þa æþelan cennende sancte iohannes þæm ne sceþede nænig scyld þisse sceþwracan worlde ne hie nænigo firen ne gewundode ne yfel gewitnes ne wregde ne hie nænig leahter ne drefde 
382.14.15: ac hie wæron gemyndige ealra godes beboda and on ælce wisan hie wæron þære godcundan æ swiþe gehyrsume 
382.14.16: and nu seo heora iugoþ and seo midfyrhtnes butan æghwylcum leahtre gestanden hwylc talge we þonne þæt seo yldo and se ende þæs heora lifes wære ne se fruma swylc wæs 
382.14.17: seo elizabeþ þonne wæs unwæstmfæst on lichoman ac wæstmbæru þara godcundra mægena 
382.14.18: and þeah þe heo þæs bearnes lata wære heo þonne þæs bearnes noht lata ne wæs þonne hwæþere æt þære halgan elizabet seo hire gebyrd naht gemunan þe heo hire on ylda þa wære 
382.14.19: forþon þe mycelre tide ær þære halignesse hus geclænsod beon sceolde and seo gastliþnes þæs cristes wicsceaweres and seo gifernes gebuend wæs þæs cristes engles 
382.14.20: and seo heall þæs halgan gastes swylc templ eallinga gode weorþe funden wæs haliges gastes snytro on to gerestenne 
382.14.21: and þa þe æghwylc mennisc leahter on þæm eadigan sancte iohanne cennendum gestilled wæs and hie on eallum heora life orleahtre gestodan þa sona seo unwæstmfæstnes fram him fleah 
382.14.22: and sona heora ylda geliffæsted wæs and geleafa and seo clænnes onfeng 
382.14.23: þa wæs acynned se mon sancte iohannes se wæs mara and selra eallum oþrum mannum 
382.14.24: he wæs gelic godes englum and he wæs beme cristes fricca on þysne middangeard 
382.14.25: and wæs godes suna spellboda and segnbora þæs ufancundan kyninges 
382.14.26: and firena forgifnes and gerihtnes hæþenra þeoda 
382.14.27: and ic secge þæt se godspellere wæs fæstnung ægþer ge þære ealdan æ ge þære niwan ge þonne 
382.14.28: forþon þæs fæder and þære modor godcund mægen beforan wrat þæt be þære cennendra gewyrhtum þæs bearnes weorþe ongyten wære be þyson eallum oþrum mannum 
382.14.29: forþon hie þære an his gebyrde oforstag ealle æ þisse menniscan gecynde 
382.14.30: ond nu seo cristes gebyrd æt his æriste se niwa eorendel sanctus iohannes 
382.14.31: and nu nu se leoma þære soþan sunnan god selfa cuman wille 
382.14.32: sylle se friccea his stefne 
382.14.33: and forþon þe nu þæt is se dema drihten crist seo beme sanctus iohannes and nu mid god selfa on þysne middangeard cuman wile gange se engel beforan him sanctus iohannis 
382.14.34: and forþon þe þæt æghwylces mennisces monnes gemet is þæt he sanctus iohannes lifes weorþunga gesecgan mæge 
382.14.35: forþon þe he mid þære soþfæstnesse stefne gehiered wæs and geweorþod 
382.14.36: and he drihten selfa swa on his godspelle be him cwæþ 
382.14.37: to hwon eodan ge to westenne witgan to secenne 
382.14.38: ic hine secge maran and selran þonne ænigne witgan 
382.14.39: forþon þe nænig mennisc tunge ne geneah þæs acendan engles godcund mægen to gesecgenne 
382.14.40: eac spræc se heahengel sanctus gabriel and cwæþ to zachariam his fæder 
382.14.41: ne wilt þu þe ondrædan zacharias 
382.14.42: þin ben is eallunga fram gode gehyred 
382.14.43: end þin wif elizabet þe gebereþ sunu 
382.14.44: and þu cegst his noman iohannes 
382.14.45: and þe bið þonne hyht and gefea 
382.14.46: and manige on his gebyrd gefeoþ 
382.14.47: he biþ eallinga swiþe mycel beforan gode 
382.14.48: ne drincþ he win ne ealu ac he bið gefylled mid halgum gaste on his modor bosme 
382.14.49: and manige israhela bearna he gehwyrfþ to heora drihtne 
382.14.50: and he gæþ beforan gode mid halgum gaste gefylled and elian mægene þæs witgan drihtne to geearnienne medome folc 
382.14.51: uton we þonne men þa leofestan gehyran hu swiþe loflice sanctus iohannes wæs mid þæs halgan gastes mægenum gefylled þa gen þa he on his modor bosme wunigende wæs 
382.14.52: and he ær to heofonum becom ær þon þe he eorþan æthrine 
382.14.53: and þær halgum gaste onfeng ær þon þe he menniscne hæfde 
382.14.54: and þam godcundum gifum he ær onfeng ær þon þe he mennisc lif hæfde 
382.14.55: and he ongan lifgean ongean god ær þon þe he him sylfum lifgean mihte 
382.14.56: swa sanctus paulus se apostol cwæþ 
382.14.57: ne lybbe ic ac crist leofaþ 
382.14.58: anna þonne þy syxtan monþe þæs þe sanctus iohannes on his modor bosm onfangen wæs þa þæt wuldres bearn on þysne middangeard astag and seo heofencunde weorþung þone fæmnlican bosm sancta marian gefylde 
382.14.59: and þa heo þa into þære hire moddrian eode þære halgan elizabethe sona þæt cild onsprang and ongean his hlaford hyhte and hine of his modor bosme on þære fæmnan bosm halette and grette 
382.14.60: and hine ær monnum gecyþan and gesecgan teolode ær þon þe he sylfa lifde and mennisc leoht gesawe 
382.14.61: eala men þa leofoston hu þæt wæs weallende spelboda and ungeþyldig heretoga se þe ær þone hælend on þysne middangeard cumendne gesecgean wolde ær þon þe he þære gerynelican gegaderunge menniscre gebyrde onfenge 
382.14.62: and he ær to þam cyninge becom and wæpn gegrap mid to campienne ær þon þe he to his lichoman leomum become 
382.14.63: and he ær þone feþan sohte ær þon þe he þæt leoht gesawe 
382.14.64: and he swa on þære his gebyrde oferswiþde ealle æ þisse menniscan gebyrde 
382.14.65: uton we gesceawian þa healican gewyrhto sancte iohannes se þære modor innoþas ongean þam godes suna aweahte se þa gen sylfa wæs butan menniscan innoþe 
382.14.66: and þeah he þa get latode on þissum lichomlicum gebyrde hwæþre he on þæm gaste anum þæs godspelleres þegnunga gefylde 
382.14.67: and sona swa he acenned wæs and geboren he þam fæder þa stefne ageaf and þa tungan onlysde þa se heahengel mid þære swigunge fæstnunga geband þone fæder forþon þe he his wordum ne gelyfde 
382.14.68: mycel is þonne þeos weorþung þæs halgan sancte iohannes gebyrde and eal rihtgelyfed folc sceal gefeon on þone his tocyme and hine bletsian 
382.14.69: forþon þe þæt gewrit swa be him cwæþ þæt monige on þa his gebyrd gefeon sceoldan 
382.14.70: mycel is se haligdom and seo weorþung sancte iohannes þæs mycelnesse se hælend drihten sylfa tacn sægde 
382.14.71: and hit cuþ is þæt betux wifa gebyrdum ne wearþ mara mon geworden þonne iohannes se fulwihtere 
382.14.72: selfa se wæs butan menniscan fæder fram unwemre fæmnan acenned 
382.14.73: sanctus iohannes þonne gæþ beforan eallum oþrum witgan 
382.14.74: and ealra oþerra heahfædera mægen he oferstigeþ on þæm apostolican gewealde 
382.14.75: and he on his mægenes weorþunga oferswiþ ealra oþerra godes martira wuldor 
382.14.76: and eallum godes halgum he is sigefæstra and gecorenra 
382.14.77: and eall þeos mennisce gebyrd sancte iohanne bedyrned is 
382.14.78: hwæt we gehyrdon þa þa esaias se witga ræden wæs þæt se halga gast swa þurh hine be sancte iohanne cwæþ 
382.14.79: ic sende minne engel beforan þinre onsyne se greweþ þinne weg beforan þe 
382.14.80: þæt wæs þonne swiþe healic nama þæt sanctus iohannes engel wæs nemned 
382.14.81: ac þæt his lif þæm his naman wæs gelice gegearwod forþon þe he her on eorþan engelice life lifde 
382.14.82: hwanne gefyrenode 
382.14.83: be wyrtum and be wudu hunige 
382.14.84: oþþe hwær agylte he æfre on his gegerelan se þe mid þon anum hrægle wæs gegyrwed þe of olfenda hærum awunden wæs 
382.14.85: oþþe hu mihte æfre ænig mara beon þe æfre god on eallum his life lufode þonne se þe næfre fram westenne ne gewat 
382.14.86: oþþe hwanne besmat hine seo scyld þære feala sprecolnesse þone þe swa feor from eallum monnum adælæd wæs 
382.14.87: oþþe hu sceþede him seo synn þære swigunga þe swa stronglice þa iudeas þreade þe to him coman to þon þæt hie his lare gehyrdon 
382.14.88: and he swa cwæþ 
382.14.89: ge næddrena cynn hwylc æteowde eow to fleonne fram ðon toweardan godes erre 
382.14.90: and hine ða þa heapas frugnon hwæt hie wyrcean mihton þæt hie godes erre beflugon he hie þonne mid ðissum wordum lærde and manode and him swa to cwæð 
382.14.91: se þe hæbbe twa tunecan selle oðre ðam ðe nane næbbe se þe mettas hæbbe do þæt 
382.14.92: wyrceað ac wesað þancfulle þon hælende eoweres andleofan 
382.14.93: uton we ðonne þus healices and ðus foremæres ures mundboran lare folgian þæt we ðone bylewitan cwide ures drihtnes gehyran motan ðe he on ðam egeslican domesdæge to ðæm mannum cwið ðe nu on earmum mannum mildheortnesse wyrceað 
382.14.94: soð ic eow secge swa lange swa ge ðis dydon ðara anum ðe on me gelyfdon ðeah hit se læsta wære and se heanosta þæt wæs swa swa ge hit me sylfum dydon 
382.14.95: hwæt sceal ic ðonne ma secgean fram sancte iohanne cwæð se ðe þas boc worhte buton þæt he ær eode beforan criste ær ðæm þe he beforan him sylfan gangan mihte 
382.14.96: and ðæs fæder and ðære modor and ðæs suna heortan se ilca halga gast mid his gifum gefylde ðæm is simle wuldor and weorðung on ealra worlda world a on ecnesse amen 

