dominica prima in quadragesima 

382.3.1: men þa leofestan her sagaþ matheus se godspellere þætte se hælend wære læded on westen and þæt he wære costod from deofle 
382.3.2: and mid þy þe he fæste feowertig daga and feowertig nihta þa hingrede hine 
382.3.3: se costigend þa eode to him and him to cwæþ gif þu sie godes sunu cweþ þæt þa stanas to hlafum geweorþan 
382.3.4: se hælend him þa andswarode and him to cwæþ ne bið on hlafe anum mannes lif ac of eallum þæm worde þe gaþ of godes muþe 
382.3.5: þa genam hine se awyrgda gast and he hine lædde on þa halgan ceastre and he hine asette ofer þæs temples scylf 
382.3.6: and him to cwæþ gif þu sy godes sunu send þe nyþer of þisse heanesse forþon þe awriten is þæt þine englas þe on hondum habban þy læs þin fot oþsporne 
382.3.7: hælend him þa eft andswarode and cwæþ ne costa þu þinne drihten god 
382.3.8: þæt deofol hine þa genam þriddan siþe and he hine lædde upon swiþe hea dune and him æteowde eal eorþan rice and idel wuldor þisses middangeardes 
382.3.9: and him to cwæþ þas ealle ic þe sylle gif þu feallest to me and me weorþast 
382.3.10: hælend him andswerede and cwæþ ga þu onbæcling wiþerwearda forþon þe awriten is weorþa þinne drihten god and him anum þu þeowa 
382.3.11: hine þa forlet se costigend and his englas him to eodan and him þegnedan 

382.3.12: men þa leofestan cuþ is þætte hraþe drihten þæs þe he of þam fulwihtes bæþe eode þa fæstte he sona 
382.3.13: and þa gesetton halige fæderas and godes folces lareowas þa tid þæs fæstenes foran to cristes þrowunga and hie sweotollice cyþdon þæt se egeslica domesdæg cymeþ on þa tid þe godes sunu on rode galgan þrowode 
382.3.14: ac þæt us is to geþencenne þæt ure drihten æfter þæm fulwihte fæstte and eac wæs costad 
382.3.15: us is þonne nedþearf þæt we fæston forþon þe we beoð oft costode from deofle æfter urum fulwihte 
382.3.16: drihten us manode mid his fæstenne and mid eallum his dædum þæt we sceolan him þeowian and deofol oferswiþan and us ece lif begytan 
382.3.17: us is þonne mid mycelre gemynde to geþencenne þæt se ælmihtiga se þe wæs on godes hiwe godfæder efenece onfeng þæt hiw ure tyddran gecynde 
382.3.18: geþencean we eac gif oþer nyten wære to haligienne and geteod to þon ecan life þonne onfenge he heora hiwe ac he wolde urum hiwe onfon swa he us ælces godes bysene onstealde 
382.3.19: forþon ealswa hwæt swa we to gode doþ on mildheortnesse oþþe on eadmodnesse oþþe on elne gastlices mægenes oþþe on gefylnesse godes beboda oþþe on þæm welme þære soþan lufan godes and manna ealle þas god cumaþ of þæm æsprenge godes mildheortnesse and beoð atogen of þæm mægene þære halgan þrynesse 
382.3.20: hwæt we gehyrdon þæt se godspellere cwæþ þæt se hælend wære gelæded on westen and þæt he wære costod from deofle 
382.3.21: us is to gelyfenne þæt he þyder come næs no geneded ne underþeoded ac mid his wyllan 
382.3.22: and forþon he þyder com þæt he wolde gecompian wiþ þone awerigdan gast 
382.3.23: rihtlic þæt wæs þæt he eode on westen þær ær adam forwearþ 
382.3.24: for þrim þingum se hælend eode on westen forþon þe he wolde deofol gelaþian to campe wiþ hine and adam gefreolsian of þam langan wræce and mannum gecyþan þæt se awyrgda gast æfestgaþ on þa þe he gesyhþ to gode higian 
382.3.25: mid þrim gemettum seo costung 
382.3.26: þæt ane cwæþ doð swa swa ic inc bebeode þonne beo gyt swa swa god 
382.3.27: nu he þonne costode godes sunu þurh idel wuldor ða he cwæþ gif þu sy godes sunu send þe nyþer 
382.3.28: halige men þonne ongeaton þæt he wæs soþ godes sunu forþon þe godfæder stemn wæs gehyred æt his fulwihte þus cweþende þis is min se leofa sunu on þæm me wel gelicode 
382.3.29: þonne is cuþ þæt se awergda gast ongan godes bec trahtian and þa sona leah forþon þis næs gecweden be criste þæt his fot æt stane oþspurne ah be halgum monnum 
382.3.30: forþon þe englas beoþ aa halgum mannum on fultume swa swa scyld 
382.3.31: se hælend him to cwæþ ne costa þu þinne drihten god 
382.3.32: næs his gemet þæt he hine costode eode swaþeah on þa frecenesse and wolde gecunnian hweþer he hine gefreolsian wolde 
382.3.33: he cwæþ þas ealle ic þe sylle gif þu feallest to me and me weorþast 
382.3.34: eala soþlice se afealleþ se þe deofol weorþeþ 
382.3.35: hit is to gelyfenne þæt drihten mihte on anre tide dæges geseon ealles þysses middangeardes wynsumnessa ge on golde ge on deorwyrþum hræglum 
382.3.36: ac se forhwyrfda gast spræc forhwyrfedlice word þa he wolde þæm hean cininge and þæm heofonlican eorþlicu ricu syllan þæm þe þa heofonlican ricu gearwaþ eallum geleaffullum 
382.3.37: ah þæt manfulle wuht wolde þæt he hine weorþode se þe stigeþ ofer þa þrymsetl heofona rices and his fotsceamul is þis eorþlice rice þone nænig heonon ne sceawaþ ac hine ealle halige þær herigaþ and weorþiaþ on his þære hean mihte 
382.3.38: swa we sceolan hine mid wordum weorþian and him on dædum þeowian 
382.3.39: he cwæþ ga þu onbæcling and gemyne þe sylfne hu mycel yfel þe gelamp for þinre gitsunga and oforhydo and for þinum idlan gilpe and forþon ic þe ne fylge forþon on þyssum þrim þu eart oforswiþed 
382.3.40: þas cyþnesse drihten nam of þisse wisan 
382.3.41: wel geheowode dauid þæt þa he wolde wiþ goliaþ gefeohtan þa nam he fif stanas on his herdebelig and þeahhweþere mid anum he þone gigant ofwearp 
382.3.42: swa crist oferswiþde þæt deofol mid þisse cyþnesse 

382.3.43: us is þonne to geþencenne þæt we þas dæda þus gedone from drihtne mid ealre þoncunga and mærsunga hine herian and lufian þæt se þe wæs ær eallum worldum geteod and geendebyrd wolde mid his suna lichoman þysne middangeard alysan fram deofles anwalde 
382.3.44: se ilca sunu wæs ær eallum tidum acenned fram godfæder se ælmihtiga from þon ælmihtigan and se eca from þan ecan 
382.3.45: forþon his miht bið a ece and his rice ne bið gewemmed 
382.3.46: swa se witga be þam cwæþ man bið acenned of iudan and he wealdeþ eallum þeodum 
382.3.47: and forþon ealra þara gifa þe he middangearde forgeaf þurh his tocyme nis nænig mare mægen ne þisse menniscan tydernesse nyttre þonne he þone awyrgdan gast oferswiþe and þone wælhreowan feond þisse menniscan gecynd 
382.3.48: forðon hine mæg nu ælc mon oforswiþan and he nænige mehte wið us nafaþ buton hwylc man þurh ða unanrædnesse his modes him wiþstandan nelle 
382.3.49: þurh cristes sige ealle halige wæron gefreolsode þa þe him þeowiaþ on rihtwisnesse and on halignesse 
382.3.50: swa þonne beoþ þa synfullan genyþerade mid heora ordfruman swa he genyþerad wearþ 
382.3.51: hwæt we gehyrdon þæt se godspellere cwæþ þæt hælend wære læded from deofle on þa halgan ceastre and eac on þone hean munt 
382.3.52: þonne þincþ þis geleaffullum mannum swiþe andrysnlicu wise to gehyrenne ac gif we asmeagaþ þa eadmodlican dæda þa þe he worhte þonne ne þincþ us þæt nan wundor 
382.3.53: cuþ is þæt se awyrgda gast is heafod ealra unrihtwisra dæda swylce unrihtwise syndon deofles leomo forþon nis þæt nan wundor þeah se hea cyning and se eca drihten hine sylfne let lædon on þa hean dune se hine sylfne forlet from deofles leomum and from yflum mannum beon on rode ahangenne 
382.3.54: nis þæt to wundrigenne þeah þe he wære costod se to þon com þæt he acweald beon wolde forþon he mid his costunge ure costunge oforswiþde and mid his deaþe urne deaþ 
382.3.55: drihten wæs gelichomod on hrife þære a clænan fæmnan and buton synnum he cwom on middangeard and eal his lif he lifde buton synnum þeah þe he hine lete costian 
382.3.56: ac us is to smeagenne þæt drihten on þære costunge nolde his þa myclan miht gecyþan se þe mihte þone costigend instepes on hellegrund besencean gif he wolde ac mid þon worde þæs godcundan gewrites he hine oforswiþde 
382.3.57: mid his geþylde he us bysene onstealde þæt swa oft swa we oht uneaþes þrowian æt yfflum monnum þonne sceolan we swyþor beon awehte and onbryrde to godcundre lare and beon geornran þæt we godes bebodu healdan þonne we urne teonan gewrecan 
382.3.58: us is eac to geþencenne hu mycel godes geþyld is and hu mycel ure ungeþyld is and gif us hwa abylgþ þonne beo we sona yrre and willaþ þæt gewrecan gif we magon þeah we beotiaþ to 
382.3.59: eala hwæt drihten deofles costunga geþyldelice abær 
382.3.60: nolde he him na andswerian buton mid monþwærnesse se þe mihte hine sona on helle gewitnian 
382.3.61: ac he wolde þæt his lof þe healicor weoxe þe he hine mid geþylde oferswiþde swiþor þonne he hine sona adwæscte 
382.3.62: ac on þæm wæs gecyþed þæt he wæs on anum hade twegra gecynda 
382.3.63: he wæs soþ man þy hine dorste deofol costian swylce he wæs soþ god þy him englas þegnedon 
382.3.64: we magon ongytan on þæm ure tydran gecynd gif þæt deofol hine ne gesawe on ure gecynde ne costode he hine 
382.3.65: weorþian we forþon drihtnes godcundnesse gif he nære soþ god ofer ealle gesceafta na him englas ne þegnodon 
382.3.66: on þisse bysene is gecyþed þæt eallum geleaffullum mannum englas þegniaþ þonne hi habbaþ deofol oferswiþed 

382.3.67: hwæt we gehyrdon þæt þæt fæsten þyses feowertiges daga ongunnen wæs instepes þæs þe he of þæm fulwihte astag and þa eode sona on þæt westen 
382.3.68: and þa gesetton cyricena aldoras þæt fæsten foran to his þrowunga and eac foran to þon tocyme þæs egeslican domesdæges 
382.3.69: riht þæt is þæt ealle geleaffulle men þis feowertig daga on forhæfdnesse lifgean and eac us is to geþencenne þæt we sceolan þa ten bebodu healdan and þa lara þara feower godspellera 
382.3.70: forðon þe ure lichoma wæs gesceapen of feower gesceaftum of eorþan and of fyre and of wætere and of lyfte swa we eac agyltaþ þurh feower þing þurh geþoht and þurh word and þurh weorc and þurh willan 
382.3.71: swylce eac feower tida syndan on þæm geare on þæm we oft agyltað 
382.3.72: þonne sculon we eft on þære forhæfdnesse and on þyssum feowertigum nihta þæt geclænsian 

382.3.73: hwæt we gehyrdon nu þæt we sceolan under þæm feowerteoþan gerime swa swa geara beboden wæs godes folce syllan þone teoþan dæl ure worldspeda þe we habban and we sceolan ure daga þone teoþan dæl on forhæfdnesse lifgean 
382.3.74: geare we witon þæt on þæm geare bið þreo hund daga and fif and syxtig daga 
382.3.75: gif we þonne on þæm syx wucan forlætaþ þa syx sunnandagas þæs fæstennes þonne ne bið þara fæstendaga na ma þonne syx and þritig and gif we þa dagas fulfremedlice for gode lifgeaþ þonne hæbbe we ure daga þone teoþan dæl for gode gedon 
382.3.76: and geþencean we þæt we ealne þysne gear lifdon mid ures lichoman willan 
382.3.77: nu is þearf mycel þæt we þone teoþan dæl for gode gedon and on forhæfdnesse lifian and ure synna clænsian and us ece lif geearnian 
382.3.78: þas dagas þyses feowertiges nihta tacnaþ þas andweardan weorld and þa easterlican dagas tacniaþ þa ecean eadignesse and swa we nu on maran forhæfdnesse lifiaþ þas dagas and on andrysnum þingum beoþ on þisse worlde swa magon we þe maran blisse habban þa easterdagas and swa we sceolan þa hwile þe we lifgaþ her on worlde 
382.3.79: don we urum drihtne soþe hreowe and bote gedon þæt we þurh þæt gegearnian ura synna forlætnesse and ece lif æfter þisse worlde on þære ecan eadignesse 
382.3.80: geþencean we geornlice þæt we us healdan on þas tid and on ælce wiþ þa heafodlican leahtras forþon æghwylc þara manna þe his lif geendaþ on þyssum þonne bið he geteod to þæm ecan witum 
382.3.81: þonne sceolon we nu forþon dæghwamlicum synnum on þas tid georne clænsian mid fæstenne and mid halgum wæccum and mid ælmessum 
382.3.82: swa we sceolon eac ure heortan gefyllan mid þære swetnesse godcundra beboda þæt on us ne sy gemeted nænigu stow æmetig gastlicra mægena þæt þær mæge yfelu uncyst on eardian 
382.3.83: ne magon we buton þæm medmyclum synnum beon ah we sceolan on þas tid þas feawan dagas on forhæfdnesse lifgean urne lichoman and ure heortan clænsian from yflum geþohtum þæs þe we magon 
382.3.84: forðon seo blis and seo oferfyll þæs lichoman getyhþ þone mon to synnum and seo forhæfdnes hine geclænsaþ and gelædeþ to forgifnesse 
382.3.85: ne gelyfe þæs nænig mon þæt him ne genihtsumige þæt fæsten to ecere hælo buton he mid oþrum godum hit geece 
382.3.86: and se þe wille drihtne bringan gecweme lac fæsten þonne sceal he þæt mid ælmessan and mid mildheortum weorcum fullian 
382.3.87: be þæm esaias se witga cwæþ brec þinne hlaf þearfendum mannum and sona swa þu geseo nacodne wædlan þonne gegyre þu hine and ne forseoh þu næfre þine gecynd 

382.3.88: hwæt we gehyrdon þæt gode bið þæt fæsten swyþe gecweme gif se mon ahefþ his handa to ælmesdædum 
382.3.89: se mildheorta drihten ure scyppend onfehþ swiþe lustfullice eallum þæm godum þe ænig man gedeþ his þæm nehstan of arfæstre heortan and mildre 
382.3.90: and swa hwylc man swa mid godum willan fæstan mæge and oþres dæges metes his lichoman ofteon þæt he þonne bliþe þæs earman lichoman gefylle and his þone nehstan afrefrige on þon þe he hine sylfne geswence þonne biþ þæt clæne fæsten and halig 
382.3.91: be þæm iohel se witga cwæþ halgiaþ eower fæsten and medeme lac bringaþ drihtne þæt is ures lichoman forhæfdnes and ælmesdæda seo þone earman geblissaþ 
382.3.92: ne magon þis þeah ealle men don ac hit sceolan don þa þe god þas world to forlæten hæfþ and forþon þe he him worldspeda syleþ þæt hi þæs earman helpan sceolan 
382.3.93: þonne is nu to geþencenne on þas halgan tid nu we urne lichoman clænsiaþ mid fæstenum and mid gebedum þæt we eac ure mod geclænsian from yfelum wordum and symle bliþemode godes beboda utan we behealdan 
382.3.94: þonne gelædeþ he us on þæt ece lif þær we seoþþan ealle halige sceawian motan and þa fægeran onsyne ures scyppendes þær he leofaþ and rixaþ a buton ende on ecnesse amen 

