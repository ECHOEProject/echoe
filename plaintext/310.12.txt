310.12.1: her onginnæð to sæcgæn be þam treowe þe ðeo rode wæs of iwroht þe ure drihten for alles moncynnes hælo on ðrowode hu hit ærest weaxæn ongan 
310.12.2: we iherden sæcgen þurh sumne wisne mon þæt moyses þa þa he ferde of egyptum ofer þam ræde sæ mid þam israelitiscan folce þa ðe he hit alysde of pharaones hæfdnæde þa becom he to þare stowe þe inemnæd is quinquaginta finicas 
310.12.3: and þer twa niht hine reste 
310.12.4: ða on þare forme nihte þe he þær ræste on þam ylca stude þe he on læg wurden iwæxene ðreo gyrden 
310.12.5: þeo an wæs æt his heafod oðer æt his swiðere sidan þridde æt his wunstræn 
310.12.6: on maregen þa he þeonon aras þa wundrede he hwæt þare gyrdæ tacnunge wero 
310.12.7: ða on þare æfteræ nihte ne durstlæhte he hine þær to ræstene for þam wundre þe he þer iseah 
310.12.8: ac ferde þa ðonen ofer ane mile and his bædræste þær gearwode and þer nihtlangne first iræste 

310.12.9: on maregen þa he awoc þa stoden þa ylcæ gyrden abuten him alswa heo on þare ærræn nihte duden 
310.12.10: ða he þa ðet iseah þa witegode he and þus cwæð 
310.12.11: soðlice þas gyrdæn tacniæð fæder and sune and þone halga gast 

310.12.12: ða sende he forð all þæt ferd and him sylf þer wunode oð ða nigodan tid þæs dæges and þa gyrdæn up dealf 
310.12.13: and he sylf heom forð lædde and all þæt ferd þe mid him wæs ferde forð on heoræ weg ænne dæg and ane niht swa heo næffre water ne funden 
310.12.14: oþres æfenes þæs ða bicomen heo to ðare stowe þe inemned is delemia 
310.12.15: þa ifunden heo þer þrittig welsprunges þare bitternes wæs swa swið þæt noðer ne mon ne nyten þes wateres biten ne mihten 

310.12.16: ða on ðare nihte þe heo to þare wicstowe becomen þeo fyrd wearð þa þe him mid wæs swiðlice mid þurste iðrest swa þæt heo clypoden alle anre stefne to him 
310.12.17: and cwædon þæt heo mid alle forwurðon mosten buten he heom heore þurst beten wolde oððe he þurh heom swelten sceolde 
310.12.18: ða andswerde he heom and bead heom þæt heo andbidoden ane medmycle tid of þæt he hine to his drihtine gebede þæt he for his mildheortnesse heom to þare nihte heora þurst betan scolde 
310.12.19: ða becom him feringæ on his þance þæt he þa ðreo gyrden nimen wolde and heom innan þære wellspryngæ setten wolde 
310.12.20: and cwæð on his þance þæt gyf þæt soð wære þæt ða gyrden from gode isende wæron 
310.12.21: þæt þurh heoræ mægen þeo bitternesse þæs wateres to þare nihte to swetnysse iwend wære 
310.12.22: sonæ swa he heom þæron iset hæfde ða feng he on þæt water and his ansyne mid aðwoh and hit on his mud asende 
310.12.23: sonæ swa he ðes wateres swetnysse ifelde þa wearð he swiðe bliðe on his mode and mid lude stefne to ðare ferde clypian ongan and þus cwæð 
310.12.24: cumeð hider to me and eower þurst ibæteð of þisse halige watere ðe ure drihten ðurh ðisse gyrdæ mægnæ on das niht of biternesse to swætnesse geawende 
310.12.25: ða heo þæt ihyrdon þa weron heo mucel iblissode 
310.12.26: and þider geornlice efstan and þær wunedon ðreo dagæs and ðreo niht 

310.12.27: ða on ðene feorþe dæg þa heo þonen faren woldon þa eode moyses to ðare welle þe he þa gyrdæ on aset hæfde ant heom up ateah and mid him lædde 
310.12.28: he hæfde an fet to ðam anum iwroht and þæt wæs ifylled of þæt ylce watere and þa gyrdæ þeron asette forþan ðe he nolde þæt ða roten fordrugode wæron 
310.12.29: ða fulden heo alle þa faten þe on heoræ fare weron of þam watere and forð mid heom læddon 
310.12.30: þa hæfdon heo þa gyt þreoræ dagæ fer ær heo comen to arabiam 

310.12.31: ða on þa feorðe dæge þa comen heo ðider into þare burh þe is inemnod droh ant þer wunoden twege dages 
310.12.32: þa on ðe ðridde dæg ferde moyses from ðare ceastre ant þer ðæt ferd forlet 
310.12.33: and nam mid him þreo hundred his agenæ cnihtæ and ferde forþ on his weig oððet he com to ðam tune þe is ihaten robathi 
310.12.34: þær ðe kyng wæs on iboren nabucodonosor and þær wolde anbidigen oð dauid him come to 
310.12.35: and dauid hæfde æhtæ dagene fær from ierusalem to þam tune þe moyses þa on wæs 
310.12.36: þa heo þa togædere comen þa wunedon heo ætgædere six dagæs 

310.12.37: ða on þare seofeþe nihte þa com to him godes engel and hine grette and hine þrige bi his nome nemde and þus cwæð dauid dauid dauid 
310.12.38: þa answarede him dauid and ðus cwæð hwæt eart þu la leof þe me on þas tid gecigdest 
310.12.39: ða andswærede him þe engel and cwæð 
310.12.40: ic am godes engel and ic com to bodienne þe þæt min drihten me bead 
310.12.41: ða andswarede him dauid and cwæð 
310.12.42: iwurðe mines drihtines wille and ðin 
310.12.43: þa cwæð þe engel to him 
310.12.44: aris on ærnemoregen and þine honden wæsc and þin ansyne 
310.12.45: and ga to moyse þer he hine restæð and mid wordum gret and ðus cweð 
310.12.46: geblissæ leof fæder moyses 

310.12.47: þa dyde he swa ðe engel him bed 
310.12.48: ða andswærode him moyses 
310.12.49: eala dauid hwæt is þin neod swa mucel þet ðu þus ær cumen eart 
310.12.50: ða andswarede him dauid and cwæð 
310.12.51: ealæ moyses gif hit godes wille beo ærest and þin syððan and þur þa freondrædene þe unc betweonan is ic wolde wilniæn æt þe ane bene 
310.12.52: for þæt ælmihtiges godes lufe ne unrotsæ þu me 
310.12.53: ða cwæð moyses þurh ðene almihtigæ drihten ðe we on bilyfæð and for þare freondræddenne ðe unc betweonæn is gif ic ænig þare gyfæ habbe þe ðu gyrnende bist nelle ic unrodsiæn 
310.12.54: and gif ic hit on mine anwealde næbbe ne wondige ic syððan ne for golde ne for seolfre þæt ic ðine willæn gefremme 
310.12.55: ða andswarede him dauid and cwæð 
310.12.56: ealæ fæder moyses ne gyrne ic naðor ne goldes ne seolfres 
310.12.57: ac ic wolde beon gyrnende gif hit godes willæ wære 
310.12.58: and ic hit wurðe wære þæt ic mid mine eagen iseon moste þæt þæt ic to þe wilniæn wolde 
310.12.59: nu bidde ic þe þurh god almihtigne þæt ðu his me unne 
310.12.60: ða andswarede him moyses and cwæð 
310.12.61: gewurðe þin willæ 

310.12.62: ða ðæs binnon æhtæ dagan ða wolden heo faren of ðam tune ðe heo þa on wæron and heo heom þa to ðan gearewoden 
310.12.63: and þa eode dauid in to moyse and heo spæcon heom þa betweonan 
310.12.64: þa cwæð moyses to dauide 
310.12.65: eala dauid me þincð þæt ðu beo swiðe unrotsod for þare bæde þe ðu imuntest me to biddenne 
310.12.66: ða cwæð dauid 
310.12.67: eala fæder moyses min drihten forsceawæð þa sylene þe ic to þe gyrnæn wolde forþon hit is me uncuð gyt hwæt þingæ hit beo 
310.12.68: ða he þa ðæt word icwæden hæfde þa clypode moyses him to ænne his cnihtæ þe wæs ihaten robii 
310.12.69: he wæs him to þam wunderlice leof and itreowæ swa þæt he hæfde andweald ofer allæ þa dingæ þe he æhtæ 
310.12.70: and bead him þæt he sceolde dauid to him clypian and sceawan him alle þa ðing and þa mamdmæs ðe moyses æhte 
310.12.71: butan hure þingæ he nefræ þa gyrdan him sceawigen ne moste 
310.12.72: ða dyde þe cniht swa moyses him bead þa he hit al isceawæd hæfde 
310.12.73: þa cwæð he þæt he nan þare ðingæ gyrnende nære ðe he ðær iseah 

310.12.74: ða spæc ðe cniht to dauid diglum wordum and þus cwæð 
310.12.75: gif ic wiste leof þæt du mine word hældan woldest and ðu me to mine laforde amældian noldest þonne wolde ic ðe sceawian gyt sum ðare ðingæ ðe he me swiðlice forbead þæt ic ðe sceawian ne sceolde 
310.12.76: ða cwæð dauid þæt he him næfre ameldian nolde ac þæt him mycel willæ wære gif he hit iseon moste 
310.12.77: þa andswarede þe cniht him and cwæð 
310.12.78: ic wat leof ðet git mycele godes lufe and mycele freondrædenne habbæð inc tweonan 
310.12.79: ic swaðeah for godes ege ne dear ne for ðine arwurðnysse þæt ic it þe ne sceawige and secge 

310.12.80: ða cwæð dauid 
310.12.81: hwæt þinga mei ðæt beon swa merlices þæt ðu me bihaten hafst to sceawenne 
310.12.82: ðonne ic ær ðissum isceawod habbe alle þa merða ðe under ðinum anwealde weron swaðeah ic ne iseah on þam mange þæt þæt ic wilnode þæt ic iseon moste 

310.12.83: ða cwæð ðe cniht 
310.12.84: gif ðu ðæt isihst þæt ic þe ær bihet hit þe licæð ofer alle þa ðing ðe þu ær sceawedest 

310.12.85: ða cwæð dauid 
310.12.86: ne unrotsæ þu me na swiðor ac ðurh þone almihtigæ god ic bidde þe þæt ðu hit me nu sceawige 

310.12.87: ða ðe cniht bi his handan hine nam and heom cussan ongan and þus cwæð 
310.12.88: ealæ fæder dauid beo þu min gemyndig 
310.12.89: and heo þa begen in eoden and he heom þa swiðe diglice him sceawian ongan 

310.12.90: sonæ swa heo on þa gyrde bisægen ða bicom heom feringa on ane tid dæges þær heo stoden þæt heoræ naðor nan word cwæðen ne mihte 
310.12.91: þa ðæt eft ofergan wæs þa cwæð dauid to þam cnihte 
310.12.92: hu becom þe swa mycel swyge on to þissere hwyle þæt ðu me nan word to ne cwæde 
310.12.93: ða andswarede him ðe cniht and cwæð 
310.12.94: ealæ fæder dauid ðæs ðe iðuht wæs þæt mi spece me ætfeallæn wæs 
310.12.95: on ðare hwile ða cwæð dauid þæt him alswa iðuht wære 
310.12.96: ða ðe þæt þa ofergan wæs ða cwæð he 
310.12.97: ic bidde ðe nu ðurh ðone almihtiga drihten þæt ðu me sæcge on hwylcere stowe moyses wære þa he ærest þa gyrdæn ifunde 
310.12.98: ða andswærde he him and cwæð 
310.12.99: on þare stowe ðe inemned is qvinquaginta finicas þer we heom fundon 

310.12.100: sona swa dauid dæt ihyrde þe feol he on cneowum bedum and hine to his drihtine bead and ðus cwæð 
310.12.101: drihten ðu ðe wrohtest heofene and eorðæ and alle þa ðing ðe on þam beoð swutelæ me embe þa wilnungæ þe ðe engel me bead þæt ic to moyse wilniæn scolde hwæðer hit ðeos isihðe wære þe ic her on ðissum gyrdon isegen habbe 
310.12.102: gif hit ðonne þæt beo send me sume sutelungæ ðurh heom 

310.12.103: ða he hine þus ibæden hæfde þa com him to godes engel and hine up arerde and þus cwæð 
310.12.104: aris and isih þis wunder þe on ðissum gyrdon iwroht is 
310.12.105: þa he þa up aras ða iseah he ða þreo gyrdæ beornende swylce þer ðreo taporæs burnon 
310.12.106: ða feol he oðre siðen on cneowbedum and clypode to his drihtine and þus cwæð 
310.12.107: drihtin ðurh ðin mildheortnesse iswutela me hwæðer ic ðas gyrdon bigeten mote 
310.12.108: ða com him stæfne of heofene and to him þus cwæð 
310.12.109: aris dauid and ga to moyses and gyrne þas gyrdon forþan soðlice þin drihten heom ðe on 

310.12.110: ða dude dauid swa ðeo stæfne him bead and eode to moyse and cwæð him to 
310.12.111: leof fæder moyses ic wilnige þæt ðu sulle me þæt þæt ic todæg iseah ðær ðu inne wære 
310.12.112: ða swigede moyses and þohte on his mode þæt he ða gyrdæn isegen hæfde 
310.12.113: het him þa clypiæn to ðone cniht ðe he þa gyrdan betæht hæfde and bead him þæt he þa gyrda nome and heom digellice donen lædde 
310.12.114: ða dude þe cniht swa he him bead 
310.12.115: sonæ swa he heom on hond nimæn wolde þa wurdon heo feringæ all furenne swa ðæt þam cnihte forburnon batwa þa handæn all buton ða earmæs 
310.12.116: ða eode he ofstlice in to heom þær heo inne wæron and heom sceawian ongan ða mycel wrace þe him god þurh ða gyrdan on asend hæfde 

310.12.117: sone swa heo ðeron bisegen þa wurdon heo mid mycele furhte and mid mycele unrotnesse asturede 
310.12.118: and heo þa alle mid ludere stæfne to heoræ drihtne clypien ongunnon and his mildheortnesse bæden 
310.12.119: ða clypode moyses to þam cnihte and hine alsigan ongon þurh hwæt him swa ilumpen wære 
310.12.120: ða andswærde he him and cwæð 
310.12.121: eala laford moyses sonæ swa ic þa gyrdan nimæn wolde and heom awæg aleaden alswa ðu me bedu ða wurdon heo feringæ all fyrenne 
310.12.122: and me bicom swa mycel fyrht on for þan ege þe ic þer iseah þæt ic on eorþan feol and ic nan ðing iseon ne mihte 
310.12.123: ða ic eft up aras þa wurdon me batwa þa hondæ forburnenne of þam brune þe ic þær iseah 

310.12.124: ða wearð moyses mycel idrefed and þus cwæð 
310.12.125: soðlice ic sungode miclum wið mine drihten þurh ðet gebod ðe ic þe bead 
310.12.126: and þurh mine gylt ðu þolast þinræ handa 

310.12.127: ða astræhte moyses hine on eorðan 
310.12.128: and hine mycele onbrurdnesse to his drihtine ibæd and þus cwæð 
310.12.129: drihten leofe fæðer min and alles moncynnes þu ðe me sendest on egyptæ lande and ic feorwertig gearæ þin folc forþ lædde swa swa ðu woldest 
310.12.130: ant þu ðe þa ræden sæ adrugian læte þa we ðærofer faren scolden to ðy þæt ðu us nerian woldest 
310.12.131: and ðu drihten leof me on þare fare þas ðreo gyrdæn tosendest swa swa þin willæ wæs and ic heom æffre oð þisne ðæg forþ mid me ferede 
310.12.132: and nu leof mine mihte ða honde forswælede beoð þurh heom 
310.12.133: nu drihten leof for þinre mycele mildheortnysse swutela me hwæðer ðu heom me leng unnon wylle 
310.12.134: gif þu heom þone leng me geunnon nelle gewurðæ þine willæ 

310.12.135: þa com him to godes engel ant cwæð 
310.12.136: ealæ moyses þæs ðe ðu gyrnende eart hit þe drihten na leng ne on for þan ðingum of ðare frimðe ðe þu ærest isege godes engel heom com to bodiæn dauide to hierusalem and þurh his gebedu þin cniht sceal beon ihæled 
310.12.137: and se engel from him gewat 

310.12.138: and dauid swiðe geornlice on his bedon ðurhwunedo and him to his drihtne þus bæd and cwæð 
310.12.139: drihten leof þu wuldorfullæ kyng þu ðe me sendest bodian to ierusalem þurh þinne halgan engel hwæt ðeo wilnunge beon scolde þe ic æt moyse wilniæn sceolde and þurh þine mildheortnesse þæs cnihtes heortæ untyndest þæt he me digellice þa gyrdæn sceawode 
310.12.140: and ic in þan tid mycel liht þerof iseah and me mi spæce on ðare tide ætfallen wæs swa swa ðin wille wæs 
310.12.141: nv drihten leof ðurh þine mildheortnysse swutela me hwæder ic heoræ wurðe beon mote 
310.12.142: ant gif hit þin milde willa beo þu ðam cnihte his hælo asend 

310.12.143: ða com him stæfne of heofenum and hine bi his nome nemde and þus cwæð 
310.12.144: dauid dauid aris þin wop and ðine benæ beoð from drihten ihyred and ælces ðare þingæ þu eard tuðæ þe ðu to him gyrnende wære 
310.12.145: and ga nu to moyse and his bletsunge bide 
310.12.146: and þu ða gyrdan nim ant heom mid godes bletsunge forð mid þe læd 
310.12.147: and heom mid mycele arwurðnesse heald forþan ðe þurh heom all middaneart sceal wurðan onliht 

310.12.148: ða dude dauid swa ðeo stefne him bæd and forð on his wæg ferde mid mucele blisse god herigende and ðus cwæðende 
310.12.149: wuldor ðe beo drihten þare blisse ðe þu me iunnen hafst 
310.12.150: and he wæs ða six dages farende 
310.12.151: ða on þam seofeðen dæge he bicom to þare ceastre þe he seolf on iboren wæs þeo is inemned animeni and ðer wunode æhtæ dages 

310.12.152: ða on þam nigoðe dæge þa sende him roxilus his boden to of þare ceastre ðe inemned is iobel 
310.12.153: and him cyðan het þæt he swiðlice iuntrumod wære 
310.12.154: and hine biddan het þæt he for his untrumnesse hine neosian sceolde 
310.12.155: ða dyde dauid swa he hine biddan het and him rædlice to com and hine neosian ongan 
310.12.156: ða he him to com þa iseah he hu swiðlice he wæs mid þam swelle iwæced ðæt he nan þing iseon ne mihte ac him þe licame al toblawen wæs 

310.12.157: ða wearð dauid mid mucele wope astured and hine mid wordum grette and þus cwæð 
310.12.158: ealæ leof fæder roxile ne beo þu to swiðe iunrodsod for þissere untrumnesse ac geblissæ on þine drihtine 
310.12.159: ða andswarde roxilus and cwæð 
310.12.160: eala þu leofæ freond ic halsige ðe þurh god sylfne þæt ðu underfo minne sunæ and þa gestreon þe ic him læfe forþan ðe ic nu degen sceal 
310.12.161: and ic for þissere untrumnesse him na leng læstan ne mæg 

310.12.162: ða sende dauid sonæ his ðreo cnihtæs þæt heo sceoldon cunniæn hwæder heo myhton ænine mon ofahsian þe hine lacniæn mihte 
310.12.163: þa he ða embe þæt wæs þa com him stæfn of hoefenum þus cwæðende 
310.12.164: dauid nis ðe nan neod embe þæt to swincenne 
310.12.165: þu hæfst mid þe sylfum þæt ðu him mid hælpen miht 
310.12.166: nim þæt water of þan ylcan putte ðe he ær of dronc þa he þurh ðone drunc iuntrumæd wæs and þa gyrdan þeron asete and he hit syððan ðicge and he bið sonæ hal 

310.12.167: ða dyde dauid swa þeo stæfn him bead þa gyrdæn ðer on aðwoh and he þæs onburigde and þeo untrumnesse all aweig awat 
310.12.168: ða ðe dauid þæt iseah ða ongon he his drihten to herien ludre stæfne and ðus cwæð 
310.12.169: wuldor beo þe drihten and lof þæt ðu þurh ðine mildheortnesse and þurh ðissæ gyrdæ mægen þæfne mon gehæled hæfst 

310.12.170: ða he þis icwædon hæfde þa cwæð þeo stæfn him eft to 
310.12.171: eala dauid yfele cwæde ðu þæt ðu þa halgæn mægne to gyrdon næmdest 
310.12.172: ða he þa ðæt iherde þa wearð he miclon afurht and ðus cwæð 
310.12.173: eala drihten leof ic swiðlice syngode þurh þæt for mine nutennesse ic nust buton hit swa wære swa ic iseah 
310.12.174: ic swaðeah wat ðæt of heom monigæ wundræ iwordene beoð 
310.12.175: ac for þine mycele mildheortnesse swutela me hwæt heo bitacniæn 

310.12.176: þa com him eft ðeo stæfn to and cwæð 
310.12.177: dauid heo tacniæþ þa halgan ðrymnesse 
310.12.178: cypressvs tacnæð þone fæder cedrvs tacnæð þone sunæ pinus tacnæð þone halgæ gast 

310.12.179: ða ðe dauid þæt ihyrde ða wearð he mucel iblissod and he mid mucele blisse and glædnesse ham wende 
310.12.180: ant þa ðæs on maregen wolde on hierusalem 
310.12.181: ða he wæs on midwæge þa comen him togeanes twegen sigelharwon 
310.12.182: sonæ swa heo him to neahlæhton and heo on ða gyrdon bisegen ða clypoden heo and ðus cwædon 
310.12.183: mucele beoð þa mægenu ðe þu mid þe ferest 
310.12.184: on godes nome wit halsigæð þe þæt ðu unc unne þæt wit heom gretan moten and unc ðerto biddan 

310.12.185: ða clypode dauid and cwæð 
310.12.186: me ne dafenæð na inc þæt to þafienne 
310.12.187: ac gif ðe mildheorte god inc þæs geunnæn wullæ and git þæs wurðe beon gewurðe his willæ 

310.12.188: sona swa he þæt icwæden hæfde þa wearð þa earm to þam swiðe aþened wið heore weard swa þæt heo nateshwon hine him to geteon ne mihte 
310.12.189: and heo ða ðærtogeanes urnon and þa halgæ gyrden gretton and heom ðær to bedon 
310.12.190: ða þe heo up arisene wæron þa wearð all heoræ swartnysse on hwitnesse iwænd 

310.12.191: þa clypode all ðeo meniu þe him mid wæs ant ðus cwæð 
310.12.192: eala drihten mucele beoð þa wundræ and þa mærða ðe ðu ðurh þæs gyrdan monnum isceawæd hafest 
310.12.193: ant heo wundriende wæron heom betweonon þæt heom swa ilumpen wæs ðæt heoræ nan oðer icnawæn ne cuðe 
310.12.194: ða bedon heo dauid þæt he for godes lufe mid heom to heoræ husæn wendan sceolde and nihtlangne first mid heom wuniæn sceolde 
310.12.195: ða cwæð dauid 
310.12.196: ne dafeneð me na þæt ic inc ðæs werne ðe git to me gyrnæð for þam wundre ðe ic isegen hæbbe þæt god ælmihtig ðurh incer benæ iwroht hæfð 
310.12.197: and he ða forð mid heom wænde 

310.12.198: ða ðe heo to heoræ husæ comen and heo in eoden þa eoden heoræ wif heom togeanes and ðæs wundrian ongunnon hwæt ðeo meniu wære þe ðider icumen wæs 
310.12.199: ða clypoden heo ðus and cwædon 
310.12.200: hwæt beo ge oððe hwanon cume ge 
310.12.201: þa andswarde heoræ agene wæras heom and ðus cwædon 
310.12.202: humeta ne icnawe git hwæt wit beoð 
310.12.203: ða andswardon ða wif heom and cwædon þæt heo heora stæfn ongitæn sceoldon ac heo heoræ anseone nateshwon icnawæn ne cuðan 
310.12.204: þa andswardon heo and ðus cwædon 
310.12.205: wit habbæþ hider ibroht þe unc god ælmihtig þurh hine and ðurh ðaræ haligræ gyrdæ mægne þe he mid him hæfþ uncorne anwlite þus awende þæs nome is dauid 
310.12.206: se for godes lufe wyle nihtlongne fyrst mid us wuniæn 
310.12.207: ðonne mage ge iseon and to soðe ilyfæn þæt wit beoð þa ylcæ þe git ær cuðon 
310.12.208: ða hit þa euen wæs and dauid þærto com þa ðe he in eode and þa gyrdæ on his honden in ber ða þe ða wif ðæt isegen þa cwædon heo to heoræ wæræs 
310.12.209: hwi ne swutele ge us nu þa wundræ ðe eowre anwliten to þullican ihwyrfdon 

310.12.210: ða sceawode dauid heom þa gyrdæn 
310.12.211: þa ðe heo ðer on bisægen þa urnon heo ðærto and heoræ twegen sunæ and woldan ðæs ylcæ wilniæn and heom ðerto gebedon 
310.12.212: þa heo þonon hwurfon þa wurdon þa twege cnihtæs alswa fægeres hiwæs swa heoræ fæderæs wæron 
310.12.213: and þa modra wæron alswa swearte swa heo ær wæron 

310.12.214: ða clypoden heo and cwædon 
310.12.215: nu hit is swutel hwa godes willæ ær iwroht hæfde and he þa nihtlangne first ðær wunede ant on morgen ðanon wende to iordanen þare æ 
310.12.216: ða heo ða ðider comen þa næfden heo nane scypæn on to farenne 
310.12.217: ða clupode dauid to his wærede and bead heom þæt heo of heoræ anride lihtæn sceoldon and anbidian oððet heom scypæ comen þæt heo on faren mihtæn 
310.12.218: and heo þa swa dydon alle buton him ane 
310.12.219: he nateshwon ne mihte 

310.12.220: ða com him stæfn of heofenum and him to cwæð 
310.12.221: dauid nis ðe nan neod ðes ðe ðu her fore anbidæst ac þu buton tweonunge oferfaren miht mid þine fare ðider þin willæ bið 
310.12.222: and he þa mid mycele blisse ða ea oferfor 

310.12.223: ða ðe he onmiddan þare sea wæs þa iseah hine an reoflæ ðe wæs eardigende uppon ðam munte on anon scræfe an hund gearæ and sixtig gearæ 
310.12.224: ða forewitegode he and þus cwæð 
310.12.225: nu todæg me cymeð to þe ðe me of ðissan reoflæn hælen wyle ðæt is fæder and sune and halig gast 

310.12.226: ða ðe he þa ea oferfaren hæfde ða wolde he forð on his weg to hierusalem 
310.12.227: ac þæt hors ðe he on rad natoþæshwon on þonne rihte wæg faren wolde 
310.12.228: ac ðeo hand ðe he þa gyrdæn mid heold wearð aðened wið þæs scræfes weard 
310.12.229: ða wænde dauid to ðam scræfe and all ðæt ferd ðe mid him wæs 
310.12.230: ða ðe he wæs forneah æt þæs scræfes duræ ða wurdon þa gyrdæ þe he on hondæ hæfde on swa mucele brune þæt biforæn alræ þare ferde isihðe gewende into þam scræfe 
310.12.231: and þa feng þe leg ærest on þæs reofliæn fet and swa geond alne þene lichame þæt beforæn heom alle þe reoflæ forborn þe he on his lichame hæfde 
310.12.232: and he aras swa hal and swa isund swylce he næfre nane untrumnesse næfde 
310.12.233: and he þa mid blisse ðænon ut wende and hine to þam gyrdæn astreahte and hine georne ðærto bead 

310.12.234: ða ðe he up aras ða clypode he to dauide and ðus cwæð 
310.12.235: ic halsige þe on godes almihtiges nome þæt ðu geunne me þæt ic mote beon fuligende mid ðe þam halgæn mægene þe me þurh godes fultum ihæled hæfð 
310.12.236: ant he þa for godes lufen him sindon het þæt he on faren mihte 
310.12.237: and heo ða ðanon wenden and comen on æfen to ierusalem 

310.12.238: ða hæfde dauid ænne wyrttun þe wæs onmidden gessemani and montem oliueti 
310.12.239: ða wæs ðær wiðutæn þam wyrttune an waterput þe wæs to þam swiðlice bitter ðæt nam mon ne mihte anes dropæn ðærof anbyriæn 
310.12.240: ða clypode dauid and cwæð ðæt he wolde þæt ða gyrdæn nihtlangne fyrst on ðone put isette wæron 
310.12.241: and he ðæs on morgen heom on his wurtune asettæn wolde 

310.12.242: ða þe reoflæ þæt iherde þe ðær ihæled wæs þæt he ðet don wolde ða arn he togeanes heom and þa gyrdan æt dauide onfeng and heom on þone put asette 
310.12.243: and hine on þare hwile ðus ibæd and cwæð 
310.12.244: drihtæn ðu mildheortæ god gif hit ðin willæ bið gecuð ðine mihte and þine wundræ þurh ðas halgan magenæ on ðisse stowe alswa ðu dudest innan þam scræfe ðær ic fela geare lame lægræ læg 
310.12.245: þæt mon ilyfe þæt ða wundræ soðlice ðurh ðe iswutelode beon 
310.12.246: and heo ða ðonon gewitan 

310.12.247: on mæregen þa heo eft ðærto comen and ða gyrden nimen wolden þa ne mihte heom nan mon of ðam stude awæcgan 
310.12.248: ða ðe dauid þæt ongeat þæt heo nateshwon of ðam stede noldon þa het he bitunon þone put into þam wurttune 
310.12.249: ða ðæs binnon twelf monðum embe þone ylcan dæg ða wæron heo togadere iwæxene and hæfden ane ælne iwæxen on lenge and oðre on græte 
310.12.250: and woron ufeweard on ðreo toweaxen swylce ðreo fingermel ælc on his cun 
310.12.251: ða ðe dauid þæt iseah ða het he wurcean ænne seolfrene hop of þrittigæ pundon and bismeoðian abutæn þæt treow widneoðan þæt ðær on ðreo toweaxen wæs 
310.12.252: and swa hit weox þrittig gearæ ælce geare ane elne on lenge oðre on grete and wæs æfre ufeweard to weaxen allswa we ær her biforen specon 
310.12.253: and allswa felæ gearæ swa hit ðer weox swa fela seolfrenæ hopæ he ðerto dyde and anre gehwylc wæs on þrittige pundæ 

310.12.254: dauid leofedæ seofen hund wintra of ðam dæge ðe he þa gyrdæn on ðone put asetten het 
310.12.255: him þa forðgewitenum feng salomon to þam kinerice and he þa feowertigæ geare timbriæn het þæt mucele tempel þæt mon a syððan het salomones temple 

310.12.256: ða hit ða wæs embe ðone timæ þæt mon beames up don sceolde ða wæs ðam wurhtan ðe ðæt weorc wrohtæn wone anes beames and heo ne mihten on all his kinerice finden nænne ðe ðærto mihte 
310.12.257: ða ferden þa yldestan cræftegen binnon ðone wurttun ðe wæs dauides to ðam halgan treowe ðe he on ðone put asette and ðet gemet mid heom bæron and ðæt treow ametæn 
310.12.258: ða ðe heo to ðam temple comen þa lægdon heo þæt met up to ðam oðre beamum ða wæs hit ane fedme længre þonne þa odre 
310.12.259: þa eoden heo in to ðam kynge and to him cwædon þæt heo on alle his kinerice nan swylc treow finden ne mihten swylce ðerto wolde buton heo ðæt nimen mosten 
310.12.260: ða cwæð salomon þæt he natoðeshwon ðafian nolde for ðam ðingum ðe his fæder hit þær asetten het 
310.12.261: and he swiðe mucel ege and lufe ðerto hæfde 
310.12.262: ac cunniæð gyt hwæðer ge hit on ænigre oðre stowe finden magon 
310.12.263: and heo þa swa dyden and weron seofen niht on socne ac heo hit na finden ne mihten 

310.12.264: ða comen heo eft to þam kynge and him cuddon þæt heo hit nahwær findæn ne mihton elles buton heo þæt nimen mosten 
310.12.265: ða het he heom faren to and forceorfan hit and þæt seolfer him to bringan ðe hit mid bifangen wæs 
310.12.266: heo þa swa dyden forcurfon ðæt treow wið ðone grund and biheowon hit on þare ilce stowe 
310.12.267: and hit into ðam temple beron and þæt seolfer to him brohten 
310.12.268: and he nom þa ða þrittigæ sylfrenæ hopæ and let slean to ðrittigæ discæn and let heom hon into ðam temple for his fæder sawle 
310.12.269: þa wæs ðæt ylcæ seolfer þæt þe unsælig iudas ure drihten to deaþe fore bileawede 

310.12.270: þa ðe þæt treow into þam temple ibroht wæs þa eoden þa ylcæ ðerto þe hit ær imeten hæfdon and þæt ylce gemet þerto lægdon 
310.12.271: þa ðe hit þær nyðer ilægd wæs þa wæs hit twam fæðmum længre þonne þæt imet were 
310.12.272: ða weron heo swiðe afyrhte and hit þam kinge cyddon 
310.12.273: and þe kyng ofstlice þider wende and wolde witæn hwæt his soðes wære 
310.12.274: ða he ða ðæt iseah þa wearð he mid swiðlicere hatheortnysse astured 
310.12.275: and cwæð þæt heo deaþe scyldige wæræn þæt heo hine mid heoræ leasungæ on ðon ibroht hæfden 
310.12.276: het hit þa up ahebban ðær hit to sceolde 
310.12.277: þa ðe hit ðerto ibroht wæs þa wæs hit twam fæðmæ sceortre þenne ða oðre 
310.12.278: ða þe he ðæt iseah þa wearð he swiðe geforht iworden and bæd þæt hit mon adun don sceolde and hit into þam temple lecgæn 
310.12.279: and he swiðlice bereowsode þæt he swa mucel agult hæfde þurh ðæt halig treow 

310.12.280: bead heom þa þæt heo ða gyt ut wendon sceolden and fondian hwæðer heom god almihtig ænig oðer asendon wolde 
310.12.281: and heo þa swa dyden 
310.12.282: on ðone ylcæ dæg þa funden heo sonæ eall þæt heo wolden and hit to him brohten 
310.12.283: and heo ða hit brohten ðær hit beon sceolde 
310.12.284: and þæt halig treow innan þam tempel læg aa oð þeo tid com þe ure drihten þrowian wolde 
310.12.285: and ðærinne fela wundra iwrohte weron þurh ðæt halig treow 
310.12.286: hit ilamp hwilon þæt ðerto eoden hundtentige iudeiscræ monnæ and þæt treow nimæn wolden and hit to þæs sacerdes botle beron wolden 
310.12.287: ðæs nome wæs cericius 
310.12.288: he wæs on þam time miclæn abisgod embe his botlungæ and imynt hæfde þæt he þæt ylce treow ðerto don wolde 
310.12.289: ða ne mihte heora nan hit of þam styde awecgæn 
310.12.290: þa yrsode he wið heom and cwæð þæt hit heoræ leasung were 
310.12.291: and wende þa him sylf ðerto and het him mid bringæn swa fela æxæ swa mon bigeten mihte 
310.12.292: and he sylf ðerto feng and heo hit wolden ut of þam temple hæbben 
310.12.293: þa ne mihte heoræ nan hit awecgan 

310.12.294: ða het he heom mid heoræ æxum to gan and hit on ðreo toceorfæn 
310.12.295: ða wearð hit swa heard swylce hit stælen wære 
310.12.296: and þare æxene swengæs gewendon on ðare ansyne þe hit ceorfæn sceolden 
310.12.297: ða feringæ heom ealle on hawigende asprong þær fyr on ðreo healfe ðæs treowæs 
310.12.298: ant forbernde sixtig monnæ of þam monnum þe hit forceorfæn wolden and þonne preost forð mid ðe heoræ heretogæ wæs 
310.12.299: ða oðre for þare myclæn fyrhto þe heo ðer isegen ut æturnon 

310.12.300: þa heo ðanon ut comen and þa isegen heo and eal þeo ceasterwaræ on ierusalem þæt ðe leg wæs huru feowertig fæðmæ heh þe up of ðam temple eode 
310.12.301: and alle þa ðe on ðare ceastre wæron on hierusalem mid mucele fyrhto fleonde wæron for þam myclan ege þe heo þær isegen 
310.12.302: of þam dæge næs nan mon swa durstig þæt his ætrinæn durste 
310.12.303: ðider com in gangen hwilon an meretrix and hire ðæron uppon set unmyndlingæ 
310.12.304: þa feringæ wearð heo bæften al on brune ægðer ge þæt rægl þe heo on hæfde ge þe lichamæ al wiðæftan 
310.12.305: þa ræsde heo up and mid ludre stæfne rymen ongan and heo ðus forewitegian ongan and cwæð 
310.12.306: eala ðu eadig treow þæt alles middaneardes hælend on hangiæn sceal 
310.12.307: ða ða iudeiscan sacerdæs þæt iherdon þa nomen heo hire and hire swiðlice swingæn ongunnon and hire mid ungemetlice pine tintregian ongunnun 
310.12.308: and heo æt hire witon wolden hwæt heo mid þam worde mende þæt heo crist nemnen scolde 
310.12.309: heo andswarede and cwæð þæt heo natoþeshwon þæt secgan ne cuðe ne heo nyste hwæt buton allswa hit hire on muðe bicom 
310.12.310: heo þa nomen hyre and on carcerne sendon and hire þerinnon biclysde and heom ðanon witan 

310.12.311: ða on þære nihte com hire to godes engel and hire bi hire nome nemdæ and to hire ðus cwæð 
310.12.312: sibillæ beo ðu istrongod and þu naht þæs tintrega ne ondred forþam þe heo beoð ðe to mycele blisse igearwod 
310.12.313: and þurh þæt ðe heo ðinne lichame iswengced and ipinod habbæð þin sawle sceal to ece reste bicumen 

310.12.314: on morgen þa heo eft to þam carcerne comen and hire ut læddon þa clypoden heo to hire and þus cwædon 
310.12.315: ðu myltestre sæg us hwæt ðæt word bihealde oððe hwa ðe þerto wissode þe þu swa beotlice clypien ongunne 

310.12.316: ða andswarde heo and ðus cwæð 
310.12.317: ne sæcge ic eow gyt na mare þonne ic ær sæde 
310.12.318: ac ic þæt to soðe wat þa þa ic ðonne bryne ðerinne þrowode þurh mine forwurhtæ swa swa godes willæ þa wæs 
310.12.319: sona swa ic ðæt word icwedon hæfde me þe licame ihæled wæs 
310.12.320: nu sende ge on mine lichame swulce tintrega swulce ge wullen ne mage ge na ðe ma þa sawle aræcan 

310.12.321: heo þa nomen hire and mid teartrum swingellum swungon oððet hiræ licame wearð swa swiðlice iswungon swulce he mid seaxum tosnædod wære 
310.12.322: swa heo hire six dages dæghwamlice mid swiðlice swingelle swungon and hire ðonne on efen on cwearterne biclusdon 
310.12.323: and on morgen þone heo hire ðanon ut læddon þonnne eode heo ut hal and isund 

310.12.324: ða þæs binnon fif nihte com hire to godes engel oðre siðe and hire to cwæð 
310.12.325: sibilla ðu wære ær meretrix on ðisse worulde ac þu eart nu godes icorenæ 
310.12.326: þu wære ær sibilla ihaten ðu eart nu susanna inemned 
310.12.327: nu to ðisse dæge þu sceald þone eadig wuldorbeah underfon ðe þu þurh ðæs tintrega iearnod hafest 
310.12.328: and swa hwæt swa ðu to gode gyrnende bist þu bist tyðæ 

310.12.329: ða antswarede heo þam engle and þus cwæð 
310.12.330: ane bene leof ic gyrnen wolde gif hit min mægð wære þæt ic hit gyrnan durste þæt ure drihten me unnon wolde gif hit his mildæ willæ wære þonne ðeo tid cuman scolde þæt he þrowian wolde þæt ic ðonne þa halga rode iseon moste 

310.12.331: ða andswarde þe engel hire and þus cwæð 
310.12.332: eall hit bið swa ðu bidest 
310.12.333: and þe engel hire þa from wende 
310.12.334: sonæ on þæt dægred þa comen þa ylcæ þe hire tintregedon and hire ut of þam carcerne læddon 

310.12.335: sonæ swa heo ut com þa clupode heo and þus cwæð 
310.12.336: nu hit is þe timæ þæt ge to sæles eower gewin endian moten 
310.12.337: sonæ swa heo þæt word icwæden hæfde þa comen godes englæs and hire sawle of þam licame nomen and hire mid heom læddon 
310.12.338: an ðare iudeiscræ monnæ þa ðerto racode and he mid his sweorde hire þæt heafod of asloh 
310.12.339: and heo ða ðer swiðne mucelne ad onældon and imynt hæfdon þæt heo ðonne lichame nimen wolden and hine to duste forbernon 

310.12.340: ða wæs on þære meniu þæs folces an swiðe welig wif 
310.12.341: sone swa heo ihurde þæt heo þæt don wolden þa ferde heo to mid alle þam folce þe heo mid hire hæfde 
310.12.342: and þone licamæ nedyngæ æt heom nam and hine forð mid hire feriæn het and hine innon hire agene huse on stænene ðruh arwurðlice biburigen het 
310.12.343: ða iudeiscæn þa mucele sinoð heom bitweonon hæfden 
310.12.344: and heo ða rædden þæt heo þæs wifes botle al forbernon wolden 
310.12.345: ða þæs binnon þreom dagum heo comen alle ham to þam wife 
310.12.346: and heo þa swiðlice hire ðreatigen ongunnon þæt heo þone lichame agyfen scolde 
310.12.347: buton heo þæt don wolde þæt heo wolden hire sylf forbernen and all þæt heo ahte 

310.12.348: þa þæt wif þæt ihyrde ða eode heo on diglon and hire to drihtne bæd and ðus cwæð 
310.12.349: drihten leof ðu geðafodest þissæn unlædan þæt heo ðæsne licame on hire life swiðe cwylmdon and berndon þurh an word þæt heo þine halga nome forewitegode 
310.12.350: gif ðu heom iðafien wulle ðæt heo ðone lichame leng dreccen scylon gewurðe ðin wille 
310.12.351: gif hit þonne ðin willæ ne beo for ðinre mildheortnysse swutela to ðissum dæge ðin wuldor þurh heom 

310.12.352: sonæ swa heo hire ðus ibæden hæfde heom alle onlocigende þæt hus þæt þe halgæ lichame inne biburiged wæs wearð al innan on brune of ðare þruh ðe heo on læg 
310.12.353: and þe læg on ælce healfe ut ræsde þæt heo nan oðer nyston buton heo alle forbeornæn scolden and heo ða swiðe ungeheortlice ðanon flugon 

310.12.354: sonæ swa heo ðanon wændon þa wearð þe bryne adwæsced 
310.12.355: þæt wif ða sonæ in eode and hire sunæ to hire clypode and to him ðus spæc 
310.12.356: eale þu sune min mucele beoð þa wundræ þe her todæg iwordene beoð 
310.12.357: nu bidde ic ðe þæt ðu næfræ þas isihðe ne forgymeleasæ ac hy fæste on ðine imynde heald for þam ðingum of ðam halgan treowe þe on salomones temple ibroht is ðis wundor iworden is and ðurh þæt all middaneard iholpan bið 
310.12.358: and heo þa cyrccan aræren het ofer ða ðruh þe ðe lichame inne reste 

310.12.359: æfter þan ðe þis iworden wæs binnon sixtig gearæ ðæs þrowode ure drihten and þa he wæs þrittig wintre 
310.12.360: ða hit ða wæs embe þone timæ þæt ða arleasæ iudei hine hon wolden 
310.12.361: þa ne mihten heo on nane stowe swylc treow finden swylce heo hine on hon wolden 
310.12.362: ða clupode heoræ an and cwæð ðæt on salomones temple an treow wære þæt he wende þæt ðerto mihte 
310.12.363: ða clypede caiphas ofer heom alle and ceas of heom allon ðreo hund monnæ and heom bead þæt heo ðerto faren scolden and þæt treow to him feccan 
310.12.364: ða ðe heo ðerto comen ða ne mihte heoræ nan hit awecgan 
310.12.365: ða wendon heo sume eft ongean to him and him þæt cuddon 
310.12.366: ðær he het faren to and forceorfæn hit on ðreo heo nateshwon ne mihten 
310.12.367: ða iwearð hit bitweonæn heom þæt heo amæten tyn ælnæ of ðam treowe and þæt of acurfæn and heo þa swa dyden 
310.12.368: þa twegen deales heo nateshwon forceorfan ne mihten 
310.12.369: ða tyn ælnæ heo on twa toslæfdon and on ðam ilcæn temple hit all biheowen and þa halgæ rode ðerof wrohten and ure drihten sylf hire eft ut of þam temple ber 
310.12.370: ðis wæs all idon on þone ylcæ frigdæi þe he ðrowian ongon 
310.12.371: ða twegen dæles ðæs halgæ treowæs wæron aa innan ðam temple and nan mon heom ætrinæn ne durste 

310.12.372: ða ðæs binnon þreo hund wintræ and xxx wintrum ða sancta helena to hierusalem com and þa halga rode sæcan ongon 
310.12.373: ða heo ðe halige rode swa hit godes almihtiges foresceawunge wæs ifunden hæfde heo ða into þam temple com and heo þæt treow sceawian ongon 
310.12.374: ða axode heo hwæt hit wære oððe hwanon hit come 
310.12.375: þa sæde hire mon þæt hit wære ilæfed of ðare halga rode and heo þa geornlice smeade hu hire embe þæt to donne wære 
310.12.376: ða on þa ylcan nihte þa heo on hire reste wæs þa com hire an stæfne to ðæs ðe hire iðuht wæs þæt hit godes engel wære 
310.12.377: and hire bi hire nome nemde and hire geþuht wæs þæt heo innan ðam temple wære 
310.12.378: and þa bead ðe engel hire þæt heo sceolde þæt halig treow on feower toceorfan and imæten þa feower dælæs þæt ælc wære tyn ælnæ long 
310.12.379: and bead þæt heo scolde senden þa feower dæles on feower healfe ðisses middaneardes 

310.12.380: heo ða on morgen dude allswa ðe engel hire bead and heo þæt halig treow mid mucele arwurdnesse forð mid hire ferien het to constantinopolim and þa halgæ rode forð mid 
310.12.381: sonæ swa heo innon þare ceastre com constantinopolim ða mon ferede togeanes hire ænne forðfarene mon 
310.12.382: þa het heo þæt folc anbidæn ane metmucele tid ða hæfde heo eac swylce ða oðre rode þe ðe sceaþæ on ahongen wæs þa smeade heo on hire ðance on hwæðere crist ahongen wæs 
310.12.383: ða nom heo arest þeo rode ðe þe sceaðe on hongode and hire uppon ðene deaden alægde and he læg forð alswa he ær dude 
310.12.384: þa het heo ða oðre nimen and uppon him settæn 
310.12.385: sone swa heo ðam deade neahlæhte þa aras he sonæ 
310.12.386: ða ðe heo ðæt iseah þa wearð heo mucel iblissod 

310.12.387: and heo in to þam kinge eode constantine and him cydde þa merðæ þe heo mid hire ibroht hæfde 
310.12.388: ða ðæs binnon six dagum þa fullode siluester þe papæ þone iudam þe sancta helene þa rode tæhte and hine bi nome ciriacum nemde and hine on ðone ilce dæge to arcebiscop halgode 
310.12.389: and ðes on morgen he wende to ierusalem 
310.12.390: and heo forð mid him þa twegen dæles sealde oðerne dæl he scolde don to ierusalem oðerne to alexandriam 
310.12.391: and þone ðridde dæl þe papæ siluester forþ mid him to rome burig hæfde 
310.12.392: þone feorðan del heo mid hire hæfde on constantinopolim 

310.12.393: binnon þreom dagum þæs ðe þeo halig rod ifunden wæs iudas geaf sancta helenæ þa fif næglæs ðe ure drihten mid inæglæd wæs 
310.12.394: on þare ilcan nihte com hire to godes engel þa heo on hire reste wæs 
310.12.395: and hire be hire nome nemde and þus cwæð 
310.12.396: helena aris and þa næglas nim and ðerof wurcean hat þæt myld to constantines bridle þines sune 
310.12.397: and nis ænig þæt him syððan wiðstanden mage 
310.12.398: and monige scylen on god bilyfæn þurð þa wundræ ðe of ðam bridle wurðaþ 
310.12.399: ða axode heo hine hwæðer heo scolde þa næglæs mid hire læden þe heom ðær læten wurcen 
310.12.400: þa andswarde hire þe engel and ðus cwæð 
310.12.401: ðu ne miht heom na of ðissere stowe læden ær heo iwrohte beon ac ðu scealt heom her wurcen haten and ðone bridel syððan mid þe læden 
310.12.402: and heo þa dyde swa ðe engel hire bead and heo ða mildnæglæs wurcen het and hire sylf ðer mid wæs 

310.12.403: and on ðare hwile ðe heo song þrigæ þæt halig bed þæt is paternoster þa mild wæron iwrohte and heo heom to constantine brohte hire sunæ 
310.12.404: and þonne he on rade wæs ðonne wende of ðæs horses muðe selig þæt mon mihte ofer ane mile iseon 
310.12.405: and ælc þare ðingæ þe þæt wundor isegen swiðe afurhte weron and heo þurh þæt cristendom underfengon 
310.12.406: and swa he wæs þreo gear farende 
310.12.407: swa wide swa he hine mid him lædde swa wide mon cristendom underfon wolde 

310.12.408: ða ða þreo gear ifyllede wæron þa com him godes engel to and cwæð 
310.12.409: constantinus nu hit is þe timæ þæt ðu mid godes bletsungæ eft onettan scealt to ðare halgan ceastre constantinopolim for þam ðingum ðe þu godes wille and his bibod fulfremedlice ifulled hæfst 
310.12.410: ða dude he sonæ swa þe engel him bead 
310.12.411: sone swa he þider com þa het he þone bridel nimen and þa halgæ irenu of aliniæn het 
310.12.412: and heom mid mucele arwurðnesse into þare halgæ rode ahon het ðær gyt oð þysne andweardan dæg heo ihealdene weron amen amen 

