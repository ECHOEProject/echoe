sermo in natale domini 

309.1.1: her sægð ðis halige godspell be ðære hean medomnysse þyssere halgan tide þe nu andweard is and us lærð þæt we þas halgan tid gedafenlice and clænlice weorðian godes naman to lofe and to wuldre and urum sawlum to ecere hælo and to frofre 
309.1.2: forðan þe wuldres cyning hine sylfne geeadmedde þæt he of heofonum on eorðan astah þæt he menniscum lichaman acenned wære 
309.1.3: forðan se arfæsta fæder nolde lætan his gesceaft forweorðan þa ða he to his agenre anlicnysse gesceop 
309.1.4: ac he hi wolde alysan of ðære heardan hæfte and of deofles anwealde 
309.1.5: swa sanctus lucas se godspellere be ðan wrat and cwæð 
309.1.6: on ða tid wæs micel gemot gebannen fram agusto þam casere and gewriten eall ymbhwyrft middaneardes 
309.1.7: þæt gewrit wæs ærest ongunnen fram þære mægðe gerefan þe sirie hatte þæs mannes nama wæs cirinus 
309.1.8: and þa eodan hi ealle anra gehwylc on his ceastre þæt hi onfengon þam bebode þe ða gebannen wæs þæt wæs þæt æghwylc mann sceolde þam casere gafol gyldan 
309.1.9: þa ferde se eadiga iosep of galilea þære ceastre þe nazareth hatte to dauides ceastre seo is genemned bethlem 
309.1.10: forðan þe he wæs dauides cynnes þæt hi sceoldon onfon þam bebodum þæs gafoles þe ða gebannen wæs mid marian þe him wæs to wife beweddod and þa wæs heo bearneacnod of ðam halgan gaste 
309.1.11: þa hio to bethlem comon þa wæron ða dagas gefyllede þæt hio bearn cennan sceolde 
309.1.12: and þa cende hio sunu hire frumbearn on ðas niht þe nu toniht wæs 
309.1.13: and hio hine mid cildclaðum bewand and on binne alede forðan ðe þær næs nan oðer stow on ðam gesthuse þæt hio þæt cild mihte on asettan 
309.1.14: on ðam ilcan lande on ða niht wæron hyrdas waciende and heoldon þa wæccan þære nihte ofer heora eowde 
309.1.15: þa com heom to drihtnes engel and be heom gestod and hi ymbscan mid beorhtnesse 
309.1.16: þa wæron þa hyrdas swiðe forhtigende mid micclan egesan and hi heom swiðe ondredon 
309.1.17: se engel hi þa frefrode and þus cwæð 
309.1.18: ne forhtian ge ne eow ne ondrædað forði ic eow sæcge micelne gefean se bið eallum folce gemæne 
309.1.19: forðan ðe eow is todæg hælend acenned þæt is drihten crist on dauides ceastre 
309.1.20: andic eow þis to tacne secge þæt ge gemettað þæt cild on claðum bewunden and on binne aset 
309.1.21: þa wæs sona æfter þam wordum mid þam engle heofonlices weredes mænigo god herigende and þus cweðende 
309.1.22: gloria in excelsis deo 
309.1.23: wuldor sy gode on heanysse and on eorðan sib þam mannum þe godes willan syn 
309.1.24: men ða leofestan ge geherdon on ðyses godspelles rædinge þæt agustus se casere se wæs genemned oðre naman octauianus þæt he rixode ofer ealne middaneard and anweald hæfde on eorðan on ða tid þe ure hælend crist wæs acænned 
309.1.25: on ðan wæs getacnod þæt he com on menniscum lichaman se ðe be him sylfum þus cwæð 
309.1.26: data est mihi omnis potestas in cælo et in terra 
309.1.27: me is nu geseald miht on heofonum and on eorðan 
309.1.28: and eft he cwæð be his mihte 
309.1.29: cælum et terram ego impleo 
309.1.30: ic gefylle heofonas and eorðan 
309.1.31: and eallswa þam mannum wæs woruldbebod gebannen fram agusto þam casere swa wæs æfter þan cristes bebod gastlice gelæd geond ealne middaneard þurh his þa halgan apostolas and þa godan lareowas þe godes willan wyrcað and godes bebodu lærað 
309.1.32: and heora lar wæs gemærsod geond ealne middaneard to eorðan gemærum swa heom crist bebead þæt hi manncynn lærdon and þus cwæð 
309.1.33: euntes in mundum uniuersum predicate euangelium omni creature 
309.1.34: gað geond ealne middaneard and secgað lifes bebodu eallum þeodum 
309.1.35: swa þæt wæs þa þæt agustus se casererixode ær cristes tocyme ofer ealne middaneard swa ure hælend nu hæfð ildordom þissara andweardra rica and þæra toweardra and þæra þe ær wæron 
309.1.36: forþan þe he is ealles middaneardes cyning and ece wealdend 
309.1.37: mænige wundra gelumpon on agustes rice þæs caseres 
309.1.38: þurh þa wundra wæs getacnod cristes tocyme on middaneard 
309.1.39: þæt wæs þæra wundra sum þa se casere com to rome byrig mid sigefæstan gefean and mid blisse 
309.1.40: þa æt þære þriddan tide þæs dæges þæt wæs æt underne þa wæs mannum on heofonum gesewen gyldenes hringes anlicnys onbutan þa sunnan 
309.1.41: on ðam hringe wæs getacnod þæt on his rice wolde beon acenned se æðeling se ðe is rihtlice genemned soðfæstnysse sunu 
309.1.42: þæt is þonne ure hælend crist þæt he mid his fægernysse gewlitegode þa sunnan þe us dæghwomlice liht and mid his mihte ealne middaneard ret 
309.1.43: and þæt gelamp swa þæt ilce þæt se casere on his rice forgeaf ealle scylda romwara leodum 
309.1.44: þa wæs on ðam getacnod þæt on his rice wolde cuman on middaneard se ðe manncynne forgeofan wolde ealle heora synna and uncysta þurh soðe hreowe 
309.1.45: and on ðæs caseres dagum wæron genydde to rihtum þeowdome and to rihtre gehyrsumnysse ealle þa men þe fram heora hlaforde ær gewiton and heom hyran noldon 
309.1.46: and swa hwilce swa noldon heora rihthlafordas habban þa wæron deaðe gewitnode 
309.1.47: and on ðam wæs getacnod þæt þurh cristes lare mancynn sceolde underþeod beon anes godes gehyrsumnysse and anes godes willan wyrcan and swa hwilce swa nellað rihtne geleafan onfon þa beoð geniðerode on helletintregum 
309.1.48: and on agustes dagum þæs caseres wearð swa micel sib geworden on middanearde þæt menn nan wæpen ne wægon 
309.1.49: forðan þe he on sibbe well gesette middaneardes rice 
309.1.50: and mid his wisdomes cræfte sib wæs geset geond ealne middaneard 
309.1.51: and he eac sende his cempan wide geond mænige mægða þæt yfele menn ne dorston nan þing to yfele gedon for heora egesan 
309.1.52: on ðære micclan sibbe wæs getacnod þære soðan sibbe tocyme on middaneard 
309.1.53: þæt wæs ure hælend crist þe us gesibbode wið englum and us geðingode wið ælmihtigne god and us to sibbe gelaðode and þus cwæð 
309.1.54: beati pacifici quoniam filii dei uocabuntur 
309.1.55: eadige beoð þa gesibbsuman menn forðan þe hi beoð godes bearn genemned 
309.1.56: þrim þing wæron mannum beboden on ðæs caseres dagum 
309.1.57: þæt is þonne þæt æghwilc mann sceolde gafol geldan ge rice ge heane 
309.1.58: on ðam is getacnod þæt we sceolon on ðreo wisan gode rihtes geleafan gafol agifan 
309.1.59: þæt is on wordum and on geðohtum and on dædum 
309.1.60: and god þæs gafoles ne onfehð buton on urum eðele 
309.1.61: þæt is ægþær ge on ðam inran ge on ðam uttran þæt we mid inweardre heortan and mid eadmodre on god gelyfan and þæne geleafan mid godum weorcum gefyllan and mid muðe andettan 
309.1.62: swa se eadiga paulus be ðam cwæð 
309.1.63: corde enim creditur ad iustitiam ore autem confessio fit ad salutem 
309.1.64: mid heortan man sceal gelyfan þæt he mæge to soðfæstnysse becuman and mid muðe andettan þæt he hæbbe ece hælo 
309.1.65: se godspellere sæde þæt middaneard wære gewriten þa crist wæs acenned 
309.1.66: on ðan wæs getacnod þæt he com on menniscan lichaman se ðe wolde his þæra gecorenra naman awritan on ecan gemynde eadiges lifes swa he him gehet and þus cwæð 
309.1.67: gaudete et exultate quia nomina uestra scripta sunt in caelis 
309.1.68: blissiað and fægniað forðan ðe heowere naman synt awritene on heofonum 
309.1.69: cirinus wæs þæs caseres gerefa on ðære mægðe þe is genemned sirie 
309.1.70: ærest manna he þone casere lærde and him wið geðeahtode þæt ealle menn him sceoldon gafol geldan 
309.1.71: and he sylf ærest geald and syððan eall folc æfter him 
309.1.72: on ðam he getacnode þone eadigan petrus cristes ealdorþegen forðan ðe fram him com sio æreste andetnys cristes naman 
309.1.73: and he gode ageaf þæs rihtan geleafan gafol on ðam worde þe he to criste cwæð 
309.1.74: tu es christus filius dei uiui 
309.1.75: þu eart crist þæs lifigendan godes sunu 
309.1.76: swa þonne nu anra gehwilc gode agifð rihtne geleafan þonne hi andettað fæder and sunu and þone halgan gast mid geleafan and mid hihte and mid godes lufan 
309.1.77: us is to witanne þæt þæt wæs geleaflice gestihtod þæt iosep for to bethlem fram galilea ðæt þær wære crist acenned 
309.1.78: forðan ðe bethlem is gecweden domus panis þæt is hlafes hus 
309.1.79: rihtlice sio stow wæs swa genemned forði on hire wæs acenned lifes hlaf se ðe middanearde hlaf brohte swa he be him sylfum cwæð 
309.1.80: ego sum panis uiuus qui de cælo descendi 
309.1.81: ic eom se lifigenda hlaf se ðe of heofonum astah 
309.1.82: soðlice he is se cwuca hlaf forþan ðe se ælmihtiga god he gefyllð þa clæn heortan and his þæra gecorenra mod mid ecere wynsumnysse gastlices lifes gefean 
309.1.83: þa ða iosep and maria comon to bethlem þa wæs sancta maria bearneacnod na fram iosepe ac of ðæs halgan gastes geðeahtunge 
309.1.84: swa se engel hire ær sæde and þus cwæð 
309.1.85: spiritus sanctus superueniet in te et uirtus altissimi obumbrabit tibi 
309.1.86: se halga gast cymð ufan on ðe and þæs hehstan mægen þe utan ofersceadewað and innan gefyllð 
309.1.87: forðan þæt of ðe bið acenned þæt bið halig genemned godes bearn 
309.1.88: ure hælend crist is genemned on ðam godspelle þæt he wære sancta marian frum bearn næs na þæt hio ænig oðer bearn æfre hæfde buton criste 
309.1.89: ac he is frumbearn genemned forðan þe he is fruma ealra gesceafta and he hi ealle gesceop 
309.1.90: næfre nan man ær him of helle ne astah ne nan ær him of deaðe ne aras þæt he eft ne sceolde deaðes onbyrian 
309.1.91: þæt man ræt on gewritum þæt þa ðe of deaðe arison þæt hi sceoldon ðeahhwæðere eft ealle deaðes onbyrgean buton criste sylfum and eft sceolon arisan þy nehstan dæge 
309.1.92: we gehyrdon secgan þæt ure hælend wæs on binne aset þa he wæs acenned 
309.1.93: þæt wæs sio stow þær man nytenum heora fodan sealde 
309.1.94: seo binne getacnode godes wioped 
309.1.95: þæt is þæt þam geleaffullum mannum bið geseald þæt gastlice gereord cristes lichaman þæt he us to wedde forlet þæt we sin dælnimende godes rices swa he sylf be ðam cwæð 
309.1.96: qui manducat carnem meam et bibit sanguinem meum in me manet et ego in illo 
309.1.97: se ðe yt minne lichaman and min blod drincð he wunað on me and ic on him 
309.1.98: þas word us syndon swiðe to angytanne þæt we ne onfon unclæne þam halgan geryno cristes lichaman and his blodes 
309.1.99: ac we sceolon us sylfe ær clænsian and gedefelice libban and þonne clænlice þicgean godes lichaman þæt god on us wunige and we on him wunigen and 
309.1.100: we gehyrdon ær on ðam godspelle þæt hyrdas wæron on ðam ilcan lande waciende 
309.1.101: and be heom gestod drihtnes engel and hi ymbscean heofonlices leohtes beorhtnesse 
309.1.102: þa hyrdas getacnodon þa godan lareowas and gedefe ealdres þa ðe geornlice þa cristes eowde þæt wæron þa geleaffullan menn þe hi healdað and mynegiað 
309.1.103: and gif hi arfæstlice healdað and wel lærað þæt geleaffulle godes folc þonne beoð hi rumlice onlihte mid godcundre gife 
309.1.104: and þa gastlican geryno him bioð furðor æteowed þonne oðrum mannum 
309.1.105: forðan þe hi mid godes lufe healdað þa getreowan gesamnunge godes folces þa hyrdas heom þa ondredon swiðe and hi se engel þa gefrefrode and þus cwæð 
309.1.106: nolite timere 
309.1.107: ne þurfon ge eow ondrædan forðan ic eow secge micelne gefean 
309.1.108: efne swa he cwæde 
309.1.109: swa micel is se gefea þæt he næfre ne bið geendod 
309.1.110: ne he ne bið iudeum geseald ac he bið eallum þeodum geseald þam þe on god gelyfan willað 
309.1.111: forðan is gedafenlic þæt æghwilc mann ðe wile gefean habban þæt he hine geðeode to ðam gefean 
309.1.112: englas heredon hiora drihten and þus cwædon 
309.1.113: gloria in excelsis deo 
309.1.114: wuldor si gode on heanyssum and sib on eorðan þam mannum þe godne willan habbað 
309.1.115: ær ðan þe þæt wære þæt ure hælend wære on menniscum lichaman acenned ær we hæfdon  unsibbe wið englum 
309.1.116: and we wæron aworpene and ascofene fram heora beorhtnyssum and fram heora clænnyssum þurh geearnunge þære ærestan scylde adames and euan and þurh oðra synna dæghwomlice 
309.1.117: and æfter þan þe heofones cyning underhnah ures lichaman tyddernysse 
309.1.118: ne forsawon þa englas ure untrumnysse and ure tyddernysse ac hi sona gecyrdon to ure sibbe and to ure lufan 
309.1.119: forðan þe hi gesawon þæt þurh cristes acennednysse heofonan rices eðel sceolde gefylled beon 
309.1.120: forðan þe hi mannum budon sibbe and þus cwædon 
309.1.121: pax hominibus bone uoluntatis 
309.1.122: sib sy mid mannum þe godne willan habbað 
309.1.123: þæt is se goda willa þæt man oðrum menn þæs unne þe he wille þæt him belimpe and þæt he on oðres gesyntum and on his godum blissige and fægnige swa he on him sylfum wille 
309.1.124: uton habban forðan godne willan on ure heortan forðan þe we ne beoð æfre idele godra weorca fram godes eagum gif ure heortan beoð gefyllede mid godum willan 
309.1.125: we gehyrdon þæt ure hælend hæfde micele eadmodnysse 
309.1.126: for ure lufan he astah of heofonum to eorðan þæt we astigan of eorðan to heofonum 
309.1.127: he wæs þearfendlice mid claðum bewunden þæt he us of synna bendum alysde 
309.1.128: he wæs on binne aset on nearwre stowe and on gehwædre þæt he us forgeafe wundorlice eardunge on heofonan rice 
309.1.129: forðan us gedafenað þæt we geornlice tilian ærðan þe se bitera deað cume þæt we syn dælnimende þære godcundan gife 
309.1.130: forðan þe we syndon on godes forestihtunge englum gelice 
309.1.131: ne geunclænsige us ænig fyrenlust ne us to gode wregen sceandlice geðohtas ne ure mod gedrefan mid ortruwan ures yfeles 
309.1.132: ne us æfest gewundian ne mæge ne modines ne gitsung eorðlicra lusta 
309.1.133: ac uton herigen and wuldrigen urne drihten on clænum geþohtum and on halgum wordum and on fæstum weorcum and on rihtum geleafan 
309.1.134: forðan þe his miht is ufor þonne heofon and bræddre þonne eorðe and deopre þonne sæ and leohtre þonne heofones tungol 
309.1.135: ne genealæceð him ænig yldo ne sar ne deað ne his rices ne bið æfre ænig ende 
309.1.136: ac he us eallum gifð gif we hit geearnian willað rice buton ende and blisse buton gnornunge and smyltnysse buton gedrefednysse and leoht buton þeostrum lif buton ende hælo buton sare ecnysse buton ende 
309.1.137: and we beoð buton synna wommum bliðe buton unrotnysse 
309.1.138: and we beoð libbende buton deaðe and gastlice hergeað ures drihtnes naman hælendes cristes 
309.1.139: se ðe leofað and rixað a buton ende amhnamen 

