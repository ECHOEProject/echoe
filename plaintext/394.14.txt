spel to ðam oðrum gangdæge 

394.14.1: girsandæg we wæron manode men þa leofestan þissa haligra daga biganges 
394.14.2: liornodon we þæt geo hæðene liode hæfdon þry dagas synderlice beforan hira oðrum gewunan þæt hie onguldon hira godum and hiera ceapes wæstma and ealle hira æhta hie hira gode bebudon 
394.14.3: þæt wæs dioflum sylfum forþon þe hie hira godu hæfdon geworhte of treowum and of stanum and of oðrum untimbrum missenlicum 
394.14.4: ðonne to ðam onlicnessum swylcum hie onluton and þam lac onsendan þonne eode þæt dioful in on þa anlicnesse and þanon ut wæs sprecende 
394.14.5: þonne tealdon men þæt þæt wære god sylfa 
394.14.6: wæron þæt þonne þa wyrrestan hellegæstas nalas god sylfa ælmihtig eallra gesceafta scippend 
394.14.7: þonne wið þon gesette us sanctus petrus syðþan and oðerra cyricena ealdormen þa halgan gangdagas þry to ðam þæt we sceoldon on gode ælmihtigum þiowigan mid usse gedefelice gange and mid sange and mid ciricena socnum and mid fæstenum and mid ælmessylenum and mid halegum gebedum 
394.14.8: and we sculon beran usse reliquias ymb ure land þa medeman cristes rodetacen þe we cristes mæl nemnað on þam he sylfa þrowode for mancynnes alysnesse 
394.14.9: swelce we sculon beran ða bec þe man hateð godspel 
394.14.10: on þam syndon awritene þa halgan and þa godcundan geryno 
394.14.11: þæt is ærest cristes cneoris and his eacnung and his acennes and his fulwihte þe he for manna synnum fæste xl daga and nihta 
394.14.12: þæt is þæt ilce fæsten þe we nu foran to eastrum fæstað 
394.14.13: þurh þæt fæsten dryhten diofles miht abræc and his costunga oferswiðde and mancynne ecne sige forgeaf þæt manna gehwylc mæg diofol oferswiðan ge hean ge rice 
394.14.14: is ðær on þam bocum awriten sio halige cristes þrowung and his æriste and his upastignesse and worda lare and his wundra weorc and se towearda dom and eac ma gæstlycra geryna þonne ænig man æfre aspyrigan mæge oððe gecnawan mæge 
394.14.15: eac we sculon beran oðre halige reliquias 
394.14.16: þæt syndon haligra manna lafe hyra feaxes oððe hyra lices dæl oððe hrægles 
394.14.17: and mid þam halignessum eallum we sculon eaðmodlice gangan ymb ure land on þissum halgum dagum 
394.14.18: and urne ceap and urne eard and urne wudu and eal ure god we sculon gode bebeodan and him þancian þara gesynta þe forþgewitene syndon swylce eac þara andwearda and þara towearda 
394.14.19: hergen we ealra þinga and wuldrigen we ærest ælmihtigne god and his þone acendan sunu and þone halgan gast 
394.14.20: þæt is sio halige þrynnes in þære standeð usses geleafan hyht 
394.14.21: and we wiorðian his þa halgan ealle and us to ðam mundbyrden geornlice 
394.14.22: and wilnigan we hiora miltse ge on þas tid ge on æghwylce forðan hiera miht is mid gode mycelo 
394.14.23: swa dauid hit on sealmum sang and þus cwæð 
394.14.24: nimis honorati sunt amici tui deus nimis confortatus est principatus eorum 
394.14.25: swiðe arweorðe syndon þine frynd dryhten and swiðe gestrangod is hira ealdordom 
394.14.26: her syndon swiðe mihtige þam to fultumigenne þe hine nu giornlice in þysse worulde gemunaþ 
394.14.27: uton bion gemyndige þæt us hafað god gehaten þæt he wile in þære gesamnunge bion þe for his naman sie gesamnod 
394.14.28: þus he sylfa on his godspelle cwæð 
394.14.29: ubi sunt duo uel tres congregati in nomine meo ibi sum ego in medio eorum 
394.14.30: he cwæð þær twegen oððe þry bioð gesamnode in minum naman ic bio symle on hira midlene 
394.14.31: we þonne syndon nu gesamnode 
394.14.32: we gelyfað in dryhtnes naman 
394.14.33: he is us betweonum on andweardnesse 
394.14.34: men þa leofestan we sculon habban mycelne egesan to ussum þam heofonlican hlaforde se ðe us gesceawaþ innan and utan geþohtas and word and dæde eallum dagum usses lifes 
394.14.35: be ðam dryhtnes egesan hit is ðus cweden 
394.14.36: initium sapientiæ timor domini 
394.14.37: snyttro fruma is dryhtnes egesa 
394.14.38: of ðam dryhtnes egesan us wiorðeð acenned hiortan onbyrdnes 
394.14.39: of ðære onbyrdnesse eaðmodnes bið acenned 
394.14.40: of ðære eaðmodnesse licumlice lustas and ealle uncysta wiorð utawyrtrumade 
394.14.41: and ealle gastlice mægenu sceolon forð weaxan of dryhtnes egesan 
394.14.42: mid þam egesan we us geceapiað hefenlicu þing englas for mannum lif for deaðe god for yfele swete for bitere leoht for þiestrum soðfæstnesse for unsoðfæstnesse yðnesse for niðe sawle mægen for licumlicre mettrymnesse 
394.14.43: gif we wilnigan rixian mid criste bebigen we ða woruldcundan lustas for undeaðlicnesse 
394.14.44: and don we symle eal þas þing mid dryhtnes egesan 
394.14.45: se egesa us gelædeð fram helwarum and he us onfehð to þam uplican rice 
394.14.46: and he drifeð fram us ælce ungleawnesse and he us læreð geðeodscype and snyttro and he us cenneð wisdom 
394.14.47: he is se egesa 
394.14.48: intellectus bonus omnibus facientibus ea 
394.14.49: laudatio eius manet in seculum seculi 
394.14.50: timentibus dominum non deficient omni bono 
394.14.51: god ongit ealle þa þe his willan begangað and his hyrnes wunað in worulda wuruld 
394.14.52: þa men þe him dryhten ondrædað ne springaþ hie fram ænegum gode 
394.14.53: nu we gehyrdon men ða leofestan hu god is þæt we hæbben dryhtnes egesan 
394.14.54: secan we symle mid ondrysnum egesan þa halgan reliquias dryhtnes and þyllicre gesamnunge 
394.14.55: and þonne huru getilien we þæt we þonne ða halgan lare godspelles gehyren þæt hio fæste wunige on ussum modgeþancum 
394.14.56: and we eac læren oðre men þonne hie to us cymen þæt we ðonne ealle þe selran sien ge onwearde ge ofwearde for þam godspelle 
394.14.57: and þa soðan lufan godes and manna eorne healden arwiorðlice eallum tidum usses lifes 
394.14.58: gif we ðus don willað þonne geearnige we us godes miltse and blisse and æfter þysse worulde ece are and reste mid him and mid his halgum a in ealra worulda woruld on ecnesse 

