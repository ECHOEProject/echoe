de falsis diis 

331.16.1: eala gefyrn is þæt ðurh deofol fela þinga misfor and þæt mancynn to swyðe gode mishyrde and þæt hæðenscype ealles to wide swyðe gederede and gyt dereð wide 
331.16.2: ne ræde we þeah ahwar on bocum þæt man arærde ænig hæðengyld ahwar on worulde on eallum þam fyrste þe wæs ær noes flode 
331.16.3: ac syððan þæt gewearð þæt nembroð and ða entas worhton þone wundorlican stypel æfter noes flode 
331.16.4: and him ða swa fela gereorda gelamp þæs þe bec secgað swa ðæra wyrhtena wæs 
331.16.5: þa syððan toferdon hy wide landes and mancyn þa sona swyðe weox 

331.16.6: and ða æt nyhstan wurdon hi bepæhte þurh ðone ealdan deofol þe adam iu ær beswac swa þæt hi worhton wolice and gedwollice him hæþene godas 
331.16.7: and ðone soðan god and heora agenne scyppend forsawon þe hy to mannum gescop and geworhte 
331.16.8: hi namon eac him ða þæt to wisdome þurh deofles lare þæt hy wurðedon him for godes þa sunnan and ðone monan for heora scinendan beorhtnesse 
331.16.9: and him lac þa æt nyhstan þurh deofles lare offrodon 
331.16.10: and forleton heora drihten þe hy gescop and geworhte 

331.16.11: sume men eac sædan be ðam scinendum steorrum þæt hi godas wæron and agunnan hy weorðian georne 
331.16.12: and sume hy gelyfdon eac on fyr for his færlicum bryne 
331.16.13: sume eac on wæter 
331.16.14: and sume hy gelyfdon on ða eorðan forðan þe heo ealle þing fedeð 

331.16.15: ac hy mihton georne tocnawan gif hi cuðon þæt gescead þæt se is soð god þe ealle þas ðing gescop us mannum to brice and to note for his miclan godnesse þe he mancynne geuðe 
331.16.16: ðas gesceafta eac ealle doð swa swa him gedihte heora agen scyppend 
331.16.17: and ne magon nan þing don butan ures drihtnes þafunge 
331.16.18: forðam þe nan oðer scyppend nis buton se ana soða god þe we on gelyfað 
331.16.19: and we hine ænne ofer ealle oðre þing lufiað and wurðiaþ mid gewissum geleafan 
331.16.20: cweþende mid muðe and mid modes incundnesse þæt se an is soð god þe ealle ðing gescop and geworhte 

331.16.21: gyt ða hæþenan noldon beon gehealdene on swa feawum godum swa hy ær hæfdan 
331.16.22: ac fenge to wurðienne æt nyhstan mistlice entas and strece woruldmen þe mihtige wurdan on woruldafelum and egesfulle wæran þa hwyle þe hy leofedon 
331.16.23: and heora agenum lustum fullice fulleodan 

331.16.24: an man wæs on geardagum eardiende on þam iglande þe creta hatte se wæs saturnus gehaten 
331.16.25: and se wæs swa wælhreow þæt he fordyde his agene bearn ealle butan anum 
331.16.26: and unfæderlice macode heora lif to lyre sona on geogoðe 
331.16.27: he læfde swaþeah uneaðe ænne to life þeah ðe he fordyde þa broðra elles and se wæs iouis gehaten 
331.16.28: and se wearð hetol feond 
331.16.29: he aflymde his agene fæder eft of ðam ylcan foresædan iglande þe creta hatte 
331.16.30: and wolde hine forfaran georne gif he mihte 
331.16.31: and se iouis wearð swa swyðe gal þæt he on his agenre swyster gewifode seo wæs genamod iuno 
331.16.32: and heo wearð swyðe healic gyden æfter hæðenscype geteald 
331.16.33: heora twa dohtra wæron minerua and uenus 

331.16.34: þas manfullan men þe we ymbe specað wæron getealde for ða mærostan godas þa on ðam dagum 
331.16.35: and ða hæðenan wurðodon hy swyðe þurh deofles lare 

331.16.36: ac se sunu wæs swaþeah swyðor on hæðenscype gewurðod þonne se fæder wære 
331.16.37: and he is geteald eac arwurðost ealra þæra goda þe þa hæðenan on ðam dagum for godas hæfdon on heora gedwylde 
331.16.38: and he hatte þor oðrum naman betwux sumum þeodum 
331.16.39: ðone denisca leoda lufiað swyðost and on heora gedwylde weorðiaþ geornost 
331.16.40: his sunu hatte mars 
331.16.41: se macode æfre gewinn and wrohte and saca and wraca he styrede gelome 
331.16.42: ðysne yrming æfter his forðsiðe wurðodon þa hæðenan eac for healicne god 
331.16.43: and swa oft swa hy fyrdedon oððe to gefeohte woldon þonne offrodon hy heora lac on ær to weorðunge þissum gedwolgode 
331.16.44: and hy gelyfdon þæt he miclum mihte heom fultumian on gefeohte 
331.16.45: forðan þe he gefeoht and gewinn lufude on life 

331.16.46: sum man eac wæs gehaten mercurius on life 
331.16.47: se wæs swyðe facenfull and ðeah full snotorwyrde 
331.16.48: swicol on dædum and on leasbregdum 
331.16.49: ðone macedon þa hæðenan be heora getæle eac heom to mæran gode 
331.16.50: and æt wega gelætum him lac offrodon oft and gelome þurh deofles lare 
331.16.51: and to heagum beorgum him brohton oft mistlice loflac 
331.16.52: ðes gedwolgod wæs arwurðe eac betwux eallum hæðenum on þam dagum 
331.16.53: and he is oðon gehaten oðrum naman on denisce wisan 

331.16.54: nu secgað sume þa denisce men on heora gedwylde þæt se iouis wære þe hy þor hatað mercuries sunu þe hi oðon namiað 
331.16.55: ac hi nabbað na riht forðan þe we rædað on bocum ge on hæþenum ge on cristenum þæt se hetula iouis to soðan is saturnes sunu 

331.16.56: and sum wif hatte uenus seo wæs ioues dohtor 
331.16.57: and seo wæs swa ful and swa fracod on galnysse þæt hyre agen broðor wið hy gehæmde þæs þe man sæde þurh deofles lare 
331.16.58: and ða yfelan wurðiað þa hæðenan eac for healice fæmnan 
331.16.59: manege eac oðre hæþene godas wæron mistlice fundene 
331.16.60: and eac swylce hæþene gydena on swyðlicum wyrðmente geond middaneard mancynne to forwyrde 
331.16.61: ac þas synd þa fyrmestan ðeh þurh hæðenscipe getealde 
331.16.62: þeah ðe hy fulice leofodon on worulde 

331.16.63: and se syrwienda deofol þe a swicað embe mancyn gebrohte þa hæðenan men on þam healicon gedwylde þæt hi swa fule him to godum gecuran þe heora fulan lust heom to lage sylfum gesettan and on unclænnesse heora lif eal lyfedan þa hwile ðe hi wæran 
331.16.64: ac se bið gesælig þe eal swylc oferhogað and ðone soðan godd lufað and weorðað þe ealle þing gescop and geworhte 

331.16.65: an is ælmihtig god on þrym hadum þæt is fæder and suna and halig gast 
331.16.66: ealle þa ðry naman befehð an godcund miht and is an ece god waldend and wyrhta ealra gesceafta 
331.16.67: him symle sy lof and weorðmynt in ealra worulda woruld a butan ende amen 

