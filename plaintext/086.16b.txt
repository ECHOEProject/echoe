86.16b.1: isaias se witega awrat on his witegunge be ðam halgan gaste and be his seofonfealdum gifum 
86.16b.2: þa seofonfealdan gifa synd þus gehatene 
86.16b.3: sapientia on leden þæt is wisdom on englisc 
86.16b.4: intellectus on leden þæt is andgit on englisc 
86.16b.5: consilium on leden þæt is ræd on englisc 
86.16b.6: fortitudo on leden and modes strengð on englisc 
86.16b.7: scientia on leden and god ingehyd on englisc 
86.16b.8: pietas on leden and arfæstnyss on englisc 
86.16b.9: timor domini on leden godes ege on englisc 

86.16b.10: þas seofonfealdan gifa soðlice wunodon on urum hælende criste eall be fullum þingum æfter þære menniscnysse swiðe mihtiglice 
86.16b.11: and se halga gast hy todælþ dæghwamlice godes halgum mannum be ðam þe him gewurð ælcum be his mæðe and his modes geornfulnysse 
86.16b.12: se man hæfð wisdom þe wislice leofað 
86.16b.13: and se hæfð andgit þe hit awent to gode to his drihtnes willan mid godum weorcum symble 
86.16b.14: and se hæfð godne ræd þe him gerædað æfre hwæt him to donne sy and hwæt to forlætenne 
86.16b.15: and se hæfð modes strengðe þe micel mæg forberan and on eallum earfoðnyssum æfre bið geðyldig and eft on godum gelimpum ne forlæt his anrædnysse 
86.16b.16: and se hæfð god ingehyd þe godnysse lufað and bið betera wiðinnan þonne he wiðutan bið gesewen and can him gescead betwux soð and leas 
86.16b.17: se hæfð arfæstnysse þe arfæst bið him sylf and mæðe cann on mannum on his modes godnysse ge on his gelicum ge on læssum mannum and nele forseon ne gescyndan oðerne 
86.16b.18: godes ege is seo seofoðe þissa gastlicra gifa and seo gifu is anginn ealles wisdomes and se ðe godes ege hæfð ne forlet he nan þing 

86.16b.19: se man þe bið bedæled eallum þissum gifum nis he na godes mann ne to gode ne belimpð butan he get geearnige godes gife æt him 
86.16b.20: nu hæfð se yfela gast and se ungesewenlica feond seofonfealde ungife wiðerræde þissum gifum þa he dæleð his mannum þe him gehyrsumiað and godes gifa ne gymað ne godes ege nabbað 
86.16b.21: þa yfelan ungifa þæs arleasan deofles syndon þus gehatene on ledenspræce 
86.16b.22: insipientia þæt is dysig oððe dwæsnyss 
86.16b.23: stultitia þæt is stuntnys 
86.16b.24: inprouidentia þæt is receleasnyss butan foresceawunge 
86.16b.25: ignauia þæt is abroðennyss oððe nahtnyss 
86.16b.26: ignorantia þæt is nytenyss 
86.16b.27: impietas þæt is arleasnyss 
86.16b.28: temeritas þæt is dyslic dyrstignyss 

86.16b.29: ælc wisdom is of gode forðam þe god sylf is wisdom 
86.16b.30: and ælc man bið eadig þe hæfð þone wisdom gif he his agen lif gelogað mid wisdome 
86.16b.31: se wisdom is halig þæs halgan gastes gifu 
86.16b.32: and se deofol forgifð þærtogeanes dysig þæt he wisdomes ne gyme ne wislice ne libbe 
86.16b.33: and gyt þæt forcuþre is þæt he telle hine wisne and bið swa gehiwod swylce he wis sy 
86.16b.34: ongean þam andgyte se deofol forgifð stuntnysse and eac þæt he hiwige swylce he andgitful sy 
86.16b.35: ongean þam wislican ræde se wiðerræda deofol sylð receleasnysse his underþeoddum and eac þæt he hiwige swylce he rædfæst sy 
86.16b.36: ongean þæs modes strengðe se manfulla deofol forgifð abroðennysse þæt se man abreoðe on ælcere neode nahtlice æfre and eac þæt he hiwige hine sylfne mihtigne 
86.16b.37: ongean þam ingehyde se hetela deofol syleð nytennysse nahtlicum mannum and eac þæt hy hiwigon þæt hy ingehyd habban 
86.16b.38: ongean þære arfæstnysse he sylð arleasnysse þæt he ne arige ne eac ne mægðige his underþeoddum ne his gelicum and eac þæt he hiwige swylce he arfæst sy 
86.16b.39: ongean godes ege se gramlica deofol syleð dyrstignysse mid dwæslicum gebærum receleasum mannum mid modes unstæððignysse and eac þæt hy hiwion swylce hy habban godes ege 
86.16b.40: be ðisum þeawum man mæg þæne man tocnawan hwæðer him godes gast on wunige oððe þæs gramlican deofles 

