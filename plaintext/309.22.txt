dominica u in xl 

309.22.1: men ða leofestan us is on ælcne sæl geornlice to smeagenne and to hycgenne hu we þurh haligra boca tæcinge ures drihtnes willan mid godum dædum and mid halgum mægenum gefyllan magon 
309.22.2: and huru on ðisse halgan tide þe eallum mannum to hreowsunga and to dædbote geset is 
309.22.3: us is þonne swiðe gedafnienlic þæt we gelomlice ure cirican gesecan 
309.22.4: and þær mid micelre eadmodnysse and stilnysse us to urum drihtne gebiddan and godes word gehyran 
309.22.5: and se ðe on oðrum þingum abisgod sy oððe to ðam ungehende þæt he dæghwamlice his circan gesecan ne mæge he huruþinga on ðam sunnandagum and on oðrum freolsdagum þyder cume to his uhtsange and to mæssan and to æfensange 
309.22.6: and na to nanum idelum geflite ne to nanum wuruldlicum spræcum 
309.22.7: ac to ðam anum þæt he his synna gode andette and heora forgifnysse bidde 
309.22.8: and þære halgan þenunge mid micclum godes ege gehlyste 
309.22.9: and syððan mid ælmesdædum gange him to his gereorde 
309.22.10: and mid micelre syfernysse and gemetfæstnysse his goda bruce 
309.22.11: and na mid nanre oferfylle ne mid oferdrynce 
309.22.12: forði ðe cristenum men nis nan þing wyrse þonne druncenscipe 
309.22.13: men þa leofestan we willað eow warnian cwæð se eadiga bisceop sanctus agustinus and us sylfe alysan wið god 
309.22.14: and ælcne þæra læran þe us hyrcnian wile þæt hi fram þam unðeawe gecyrran and hi sylfe mid syfernysse healdan 
309.22.15: þonne is manna gehwylcum to witanne þæt ælc þæra manna þe þone deofollican unðeaw hæfð þæt he wile on his gebeorscipe þurh his halsunge and þurh his neadunga gedon þæt oðre men nimað mare þonne hit gemet sy hi sceolon agyldan gescead gode ægðer ge be him sylfum ge be eallum þam þe hi to ðam geneadiað 
309.22.16: besceawien nu ða druncengeornan þæt hi synt micele mættran þonne nytenu þonne þa nytenu nellað nan þing mare drincan þonne him þearf bið 
309.22.17: and se earma man wile drincan þreo swa feala ge feower swa feala swa his neod wære 
309.22.18: and he eac on anum dæge mid ungesceade and mid micelre synne forspilð þreora daga oððe feowere andlifene 
309.22.19: and þæt nære na to agytene þeah seo andlifen forspilled wurde gif þa men for gode ne forwurdon 
309.22.20: us is to witanne men þa leofestan þæt gif þa druncengeornan men heora druncenscipes geswican nellað and miccle dædbote don ac þurhwuniað on ðam oferdryncum oð heora ende ðæt hi næfre mid gode nane reste ne begytað on ðam toweardan life 
309.22.21: ac hi buton ælcere tweonunge sceolon on ecnysse forwurðan 
309.22.22: forðan hit ne mæg na beon leas þæt paulus se apostol cwæð 
309.22.23: neque ebriosi regnum dei possidebunt 
309.22.24: þæt is on urum geðeode þæt næfre þa druncengeornan nagun godes rice 
309.22.25: þonne cwyð sanctus agustinus 
309.22.26: toforan eallum oðrum þingum ic eow bidde and þurh þone ondrædendlican domesdæg ic eow halsige þæt ge ða fatu þæs micclan gemetes of eowrum gebeorscipe awurpan eallswa attur 
309.22.27: forðan ðe se ungesælige gewuna belaf of hæðenra manna biggenge 
309.22.28: and swa hwylc man swa þis begæð oððe on his agenum gebeorscipe oððe on oðres mannes ne tweonige he na þæt he ne offrað deofle 
309.22.29: forðan ðe þurh þysne drync beoð ægðer ge ða sawle ofslagene ge ða lichaman gewanhalude 
309.22.30: he bytt eft agustinus on oðre stowe þæt manna gehwylc besceawige mid him sylfum hu hefig syn seo druncennys is and hu feala unðeawa hio on ðam men gebringð 
309.22.31: and þæt nan man ne geþafige þæt he mid þære druncennysse oferswiðed wurde 
309.22.32: þonne þa druncengeornan na þæt an þæt hi on ðam toweardan life mid ecum tintregum tocwylmende syn 
309.22.33: ac eac hi synt on ðysum andweardan life mid mænigfealdum untrumnyssu gewæhte 
309.22.34: and þas þing he sægð na þæt an læwedum mannum ac eac gehadedum 
309.22.35: forðan ðe hit is þe wyrse þe manega preostas þe synt þæra micclan endebyrdnysse þæt hi sceoldon oðrum mannum þære syfernysse god bodian nabbað naðer ne ða sceame for mannum ne ðone ege for gode þæt hi hit sylfe ærest ne don and eac oðre swa feala swa hi mæst magon oferdrencað 
309.22.36: ac witan þa men þe þyllice synt gif hi nellað hi sylfe gebetan þæt hi sceolon nede þolian ece susle ge for him sylfum ge for eallum þam þe hi þærto tyhtað 
309.22.37: and he cwyð sanctus agustinus eft 
309.22.38: eala hu earm and hu bewependlic is þæra manna lif þe ofer þæt riht þe eallum mannum gemetlice geðenud bið onginnað swylce hi nicumene syn and swylce hi ealles dæges ær nahtes ne onbyrigdon and þurh mistlice naman mare drincað þonne him neadþearf sy 
309.22.39: na þæt an þurh libbendra manna naman ac eac þurh engla and haligra manna wenað þæt hi him micelne wurðscype mid þam gegearwian gif hi hi sylfe mid swiðlicre druncennysse oferlecgað 
309.22.40: and nyton þæt nane men ne doð halgum englum and halgum mannum swa hefigne teonan swa þa ðe on heora naman heora agene sawle þurh oferdrync ofsleað 
309.22.41: men þa leofestan us is swiðe micel þearf þæt we eadmodlice hyrncnigen þysum eadigum lareowe and oþrum eac and us sylfe forhabban fram þysum unðeawe 
309.22.42: forðan ðe þa ðe heora bebodu lustlice gehyran willað and getreowlice gefyllað hi habbað ece mede mid gode and mid his halgum 
309.22.43: and þa ðe hit forhycgað and hit don nellað ða habbað ece susle mid deofle and mid his englum 
309.22.44: men þa leofestan we mynegiað eac ælcne getreowfullne man þæt he gelomlice lufige cumliðnysse and nanum cuman þæs ðe he mæg ne forbeode þæt he ne mote on his huse gerestan 
309.22.45: forðan ðe manega gode gelicodon þurh þæt þæt hi cuman onfengon and him arwurðlice þenedon 
309.22.46: and ure drihten is to cweðenne þonne he to ðam dome cymð 
309.22.47: hospes eram et suscepistis me 
309.22.48: þæt is on urum geðeode 
309.22.49: ic wæs cuma and ge onfengon me 
309.22.50: witon þonne þa ðe cumliðnysse geornlice for godes lufan begað þæt hi crist sylfne on ðam cuman onfoð 
309.22.51: ælcum geleaffullum men is eac swiðe to warnigenne wið maneaðas 
309.22.52: forðan ðe hi synt swiðe forbodene ægðer ge on ðære ealdan æ ge on ðam godspelle 
309.22.53: manega men tellað to lytlum gylte þæt hi oðre men mid manaðum beswicen 
309.22.54: ac witun hi þæt hi beoð ealswa miceles wites scyldige swa þa mannslagan and þa unrihthæmeras and þa oferdrinceras 
309.22.55: eac is manna gehwylcum þearf þæt he hine forhæbbe fram leasum cyðnyssum 
309.22.56: forðam hit is swiðe hefig gylt and fram urum drihtne sylfum forboden þa he wið moysen spræc on ðære dune þe man hæt sinai and þus cwæð 
309.22.57: non falsum testimonium dices 
309.22.58: þæt is ne sæge þu na lease gecyðnysse 
309.22.59: and salomon cwæð þæt se leasa gewita ne sceolde beon ungewitnod and swa hwylc man swa sægð leasunga on his nehstan his leohtfæt bið acwenced on ðam ytemestan dæge 
309.22.60: and se ðe þæt soð wat and hit for æniges woruldlices mannes ege forsuwað he gecigð godes yrre ofer hine 
309.22.61: ægðer is þonne scyldig wið god ge se þe þæt soð bediglað ge se þe ða leasunga sægð 
309.22.62: forðan ðe se ðe þa leasunga sægð wile derian and se ðe þæt soð wat nele fremian 
309.22.63: on feower wisan bið rihtwisnys on dome forhwyrfed for ege and for gytsunga and for hatunga and for lufe 
309.22.64: þonne bið seo rihtwisnyss þurh ege forhwyrfed þonne se dema forhtað for æniges anwealdes þingum þæt he ne dear soð asecgan and riht gedeman 
309.22.65: heo bið forhwyrfed for gytsunge þonne þæs deman heorte bið mid sumere mede ablend 
309.22.66: and eac forðan ðe he wile þone unscyldigan a woh bereafian 
309.22.67: heo bið eac forhwyrfed for hatunge þonne se dema gewilnað þæt he wile þam unscyldigan for sumum oðrum þinge derian 
309.22.68: eac bið seo rihtwisnys þurh lufe forhwyrfed þonne se dema bewereð his frynd and his magas ongean riht and þa fremdan mid unrihte bereafað 
309.22.69: mid þysum feower þingum bið rihtwisnys oftust on dome forhwyrfed and unscyldige menn gederede 
309.22.70: and miccle swiður synt to bemænenne þa ðe ða earman ofþricceað mid unrihte þonne þa ðe þone teonan þoliað 
309.22.71: forðan þa ðe þone teonan þoliað geendiað hrædlice þa hwilwendlican yrmðe 
309.22.72: ac þa ðe hi mid unrihte bereafiað beoð betæhte ecum ligum witun þonne þa ðe þyllicne gyltas þurhteoð and nane geswice don nellað þæt hi synt mid þære ilcan dædbote to clænsigenne þe ða manslagan and þa unrihthæmeras and þa oferdrinceras and þa mannswaran 
309.22.73: þæt is þæt hi sceolon seofon gear mid micelre angsumnysse hreowsian oððe hi man sceal ut of godes cyrcan anydan and fram ealra geleaffulra manna gemanan awurpan 
309.22.74: be ðysum þinge cwæð se hælend on ðam godspelle 
309.22.75: quid prodest homini si uniuersum mundum lucretur animæ uero suæ detrimentum patiatur 
309.22.76: þæt is on urum geðeode 
309.22.77: hwæt fremað þam men þeah ðe he ealne middaneard gestryne and his sawul þolige ece forwyrd 
309.22.78: witodlice þa men þe þyllice gyltas doð þeah hi fram oðrum mannum syn geðuhte arfæste hi synt him sylfum swiðe wælhreowe þonne hi nellað heora earman sawle gehelpan þe sceal on ðam ungeændodan witum ealle þas unrihtan dæda þolian 
309.22.79: men þa leofestan us is swiðe þearle to efstanne þæt we ure lif and ure þeawas gebeterian 
309.22.80: and þæt we bewepan þa þing þæt we ær to yfele gedydon 
309.22.81: and ofer þis þære synna geswican 
309.22.82: forðan ðe god ne besceawað na hwylce we ær wæron ac he besceawað hwylce we beon þonne we dælan sceolon sawle and lichaman 
309.22.83: þæt is to witanne þæt god ne secð na þæs godan weorces angin ac he secð þone ende 
309.22.84: forðan ðe ælc man sceal beon gedemed be ðam geearnungum þe he hæfð þonne he of þysum life hwyrfan sceal 
309.22.85: sume men onginnað god to donne ac hi hit endiað yfele swa iudas dyde 
309.22.86: he wæs ærest apostol and syððan he sealde urne drihten to cwale and on ende hine sylfne on grine aheng 
309.22.87: and sume menn onginnað yfel to donne ac hi hit geendiað wel swa paulus dyde 
309.22.88: he wæs ærest godes circena ehtere and syððan he wæs bodigend and gecoren lareow 
309.22.89: þæt is þæs godan weorces mægen þæt man þæron þurhwunige æt his ende 
309.22.90: swa ure drihten on ðam godspelle cwæð 
309.22.91: qui perseuerauerit usque in finem hic saluus erit 
309.22.92: he cwæð þæt se beo hal on ðam toweardan life þe her þurhwunað on godum dædum 
309.22.93: gif we god beginnað and we on ðam þurhwuniað æt urne ende þonne licað gode ure drohtnung 
309.22.94: efste forði ælc mann þæt he anrædlice gefremme þa god þe he beginne þæt he þurh þæt geearnige þæt he onfo þære ecan mede on heofonan rice 
309.22.95: þa us gegearwige se drihten þe mid fæder and mid suna and mid þam halgum gaste leofað and rixað on ecnysse a buton ende amhnamen 

