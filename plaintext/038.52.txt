38.52.1: nu bidde we eow for godes lufon and eac myngiað þæt ge don soðe dædbote eowra synna 
38.52.2: forðan hell hafað seofon witu 
38.52.3: þæt forme wite is ece hungor oðer is ece þurst þridde is ece cyle feorðe fyres hætu fifte is ece wyrma slite syxte is ece fulnys seofoðe is ece þrosm and smic 
38.52.4: nu bidde we eow men ða leofestan for godes lufon þæt ge gecyrron to soðre andetnysse and to rihtre dædbote 
38.52.5: and lybbað eower lif on syfernysse and on fæstenum 
38.52.6: and on halgum gebedum and on ciricsocnum 
38.52.7: and on ælmyssylenum and on gelomlicum wæccum 
38.52.8: and on clænnysse lifes and on syfernysse 
38.52.9: and on soðre lufe godes and manna swa swa cristen folc don sceal 
38.52.10: þæt se ælmihtiga god and se onlysend ealra sawla geice on us rihtne geleafan and soðne hiht and unlease lufu 
38.52.11: and us alyse of deofles anwealde and hys costnunge 
38.52.12: and us gelæde on ðæt ece lif on ðam he leofað and rixað a buton ende 

38.52.13: gyt we biddað and eac halsiað þurh god and þurh eall his halige mægen ælcne þæra manna þe on him sylfum wite oððe ongyte ænigne þæra gylta þe he gedon hæbbe ongean godes willan þæt he hrædlice to dædbote gecyrre 
38.52.14: forðan ðe we witon witodlice and us nan þing þæs ne twynað þæt god is swa milde and swa mihtig þæt he gemiltsað ælcum þæra manna þe him inwerdlice to gebygð and to gewyrcð 

38.52.15: ðe us is oferþearf þæt we hrædlice to urum drihtne gebugon mid eallum mode and mid eallum mægene ær us se færlica deað gegripe 
38.52.16: we witon wel þæt nis nan gylt swa hefelic ne swa fullic þæt man ne mæge wið god gebetan gyf he inlice deð þreo þing for godes ege and for godes lufe 
38.52.17: þæt is þæt he sceal inlice gode and his scrifte andettan eall þæt he fram frymðe hys lifes gefremede ongean godes willan oððe on worde oððe on weorce oððe on geþance 
38.52.18: and swa þonne betan swa his scrift him tæce and syððan þurhwunian his lifes tida on anfealdre gecyrrednysse and on anfealdre dædbote 
38.52.19: ðonne nis gode nan bot swa gecweme swa seo fulle gecyrrednys 
38.52.20: se lifigenda drihten gestrangie us ealle þæt we moton and magon mid fullum mode and mid fullum mægene to urum drihtne gecyrran 
38.52.21: and þæt we moton on þysum earman life us þæt heofonlice rice geearnian mid þam heofonlican cyninge se ðe leofað and rixað a buton ende amhnamen 

