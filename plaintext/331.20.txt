to folce 

331.20.1: leofan men utan don eac swa us þearf is beon geornfulle ure agenre þearfe geswican ure synna forbugan ælc unriht and gebugan georne to rihte 
331.20.2: and utan understande þæt nis nan rihtra dom þonne ure ælc oðrum beode þæt we willan þæt man us beode 
331.20.3: and utan geþencan þæt we habbað ænne heofonlicne fæder and þæt we syndan þurh cristendom ealle gebroðra 
331.20.4: ðy ne misbeode cristenra manna ænig oðrum ealles to swyðe 
331.20.5: forðam eal þæt æni man oðrum her on unriht to hearme gedeð wordon oððe weorces eal hit sceal eft mænigfealdlice derian him sylfum butan he hit ær gebete 
331.20.6: ac utan gladian georne god ælmihtine habban us soðe sibbe and some gemæne 
331.20.7: and don a to gode þæne dæl þe we magan and geearnian us mid þam ece blisse 
331.20.8: utan gyman þæt we urne cristendom clænlice gehealdan and aweorpan ælcne hæðendom 
331.20.9: habban rihtan geleafan and lufian cyricsocne dæges and nihtes oft and gelome 
331.20.10: and libban þam life þe ure scrift us wisige and æure a að and wedd and word and weorc wærlice healdan 
331.20.11: freolstida and fæstentida rihtlice understandan and ure ælmessan geornlice dælan 
331.20.12: and gelæstan bliðum mode gode þa gerihta þe him to gebyrige 
331.20.13: þæt is se teoða dæl ealra þæra ðinga þe he us on ðysum lænan life toforlæten hæfð 
331.20.14: and ure frumgripan gangendes and weaxendes 
331.20.15: and geearnian us mid þam lytlum mycle mare us sylfum to þearfe 
331.20.16: ðonne is þærtoeacan gyt to understandenne þæt we eac eadmodlice eal gelæstan on geargerihtan þæt ure yldran hwilum ær gode behetan 
331.20.17: ðæt is sulhælmessan and rompenegas and cyricsceattas and leohtgescota 
331.20.18: and se ðe þæt deð þæt ic ymbe spece he deð him sylfum mycle ðearfe 
331.20.19: and þæt is witodlice ful soð gelyfe se ðe wylle 
331.20.20: an tima cymð ure æghwylcum þæt us wære leofre þonne eal þæt we on worulde wiðæftan us læfað þæt we aa worhton þa hwile þe we mihtan georne þæt gode licode 
331.20.21: ac þænne we sculan habban anfeald lean þæs þe we on þisse life ær geworhton 
331.20.22: wa ðam þonne þe ær geearnode hellewite 
331.20.23: ðær is ece bryne grimme gemencged and ðær is ece gryre 
331.20.24: ðær is ece æce and ðær is sorgung and sargung and a singal heof 
331.20.25: þær is wanung and granung 
331.20.26: and ðær is yrmða gehwylc and ealra deofla geðring 
331.20.27: wa ðam þe þær sceal wunian on wite 
331.20.28: betere him wære þæt he man nære æfre geworden þonne he gewurde 
331.20.29: and nis se man on þisse life þe areccan mæge ealle þa yrmða þe þe gebidan sceal se ðe on ða witu ealles behreoseð 
331.20.30: and hit is ealles þe wyrse þe his ænig ende ne cymð æfre to worulde 
331.20.31: ðyder sculan manslagan and ðider sculan mansworan 
331.20.32: þyder sculan æwbrecan and ða fulan forlegenan 
331.20.33: ðider sculan wiccan and bearnmyrðran 
331.20.34: ðider sculan þeofas and ðeodscaðan ryperas and reaferas 
331.20.35: and hrædest to secganne ealle þa manfullan þe god gremiað butan hy geswican and ðe deoppor gebetan 
331.20.36: for godes lufan we biddað manna gehwylcne þæt he beþence georne hine sylfne 
331.20.37: utan gecyrran georne fram synnum and god biddan inweardre heortan þæt he us gebeorge wið þone egsan 
331.20.38: utan forfleon geornlice man and morðor and manslihtas stala and strudunga and searacræftas 
331.20.39: and utan scyldan wið forligre and wið æghwylce fylðe 
331.20.40: and utan lufian riht georne and ælc unriht ascunian 
331.20.41: utan andettan ure synna þa hwile þe we magan and motan 
331.20.42: and betan and geswican and don to gode swa mycel swa we mæst magan 
331.20.43: þonne beorge we us sylfum wið ece wite and geearniað us heofona rice 
331.20.44: utan don eac swa we gyt læran willað beon urum hlaforde a holde and getrywe and eallum mihtum his weorðscype ræran and his willan rihtlice wyrcan 
331.20.45: forðam þam bið witodlice godhold þe bið his hlaforde rihtlice hold 
331.20.46: and eac ah hlaforda gehwylc swyðe micle þearfe þæt he his men rihtlice healde 
331.20.47: and we lærað and we beodað þæt godes þeowas þe for urne cynehlaford and for eal cristenfolc þingian sculan and be godra manna ælmessan libbað þæt hi ðæs georne earnian libban heora lif swa swa bec him wisian and heora ealdras heom tæcan and began heora þeowdom georne 
331.20.48: þonne magan hy ægðer ge heom sylfum wel fremian ge eallum cristenum folce 
331.20.49: and we beodað þæt ælc cild sy binnan xxx nihtum gefullod 
331.20.50: gyf þonne hit dead wurðe butan fulluhte and hit on preoste gelang sy þonne þolige he his hades and dedbete georne 
331.20.51: gif hit þonne þurh maga gymeleaste weorðe þonne wite se ðe hit on gelang sy gyf he his sylfes recge þæt he swyðe deope gebete swa biscop him tæce 
331.20.52: eac we beodað þæt man ænig ne læte unbiscopod to lange 
331.20.53: and witan þa ðe cildes onfon þæt hy hit on rihtan geleafan gebringan and on godan þeawan and on þearflican dædan 
331.20.54: and a forð on hit wisian to þam þe gode licie and his sylfes þearf sy 
331.20.55: and tæcan him paternoster and credon 
331.20.56: þonne beoð hy rihtlice ealswa hy genamode beoð godfæderas gyf hy heora godbearn gode gestrynað 

