63.10.1: fram gode to þe cumen 
63.10.2: ic wes þine wlite and þine wynsumnesse 
63.10.3: and þine spæc and þin hawung and þine gehyrnys and þine glædnesse 
63.10.4: ic wæs þin geþanc and þine fægernes and þine lufu and þin gestæþþignes and þin getreownes gif þu ænige treowa hæfdest 
63.10.5: and ic wæs þin gamon and þin gladung and þin hleahtor and þine myrhþ 
63.10.6: eall þæt þu wære eall ic wæs þis on þe 
63.10.7: and siþþan ic ana wæs of þe eall þe losode þæt ic nu sæde and naht þu wære butan me 
63.10.8: and þu me mid enigum gode ne geþohtest ne þinne drihten þe me þe sealde 
63.10.9: laðlice eardunge hæfde ic on þe 
63.10.10: æghwæt þæs þe þu hogedest mid þinum flæsce æghwæt me wæs þæs earfoðlic on to geþrowianne 
63.10.11: eall þæt þu lufodest eall þæt ic hatode 
63.10.12: nære wit næfre giet ane tid on anum willan forþan þe þu hyrdest godes bebodu and his haligra lare 
63.10.13: eala eala hreowlice and dreorlice stent þonne þæt deade flesc asmorod ne mæg þonne nan andwyrde syllan þam his gaste and swæt swiþe ladlicum swate and him feallað of unfægere dropan and bret on menigefealdum hiwe 
63.10.14: hwilum he bið swiðe ladlicum men gelice þonne wannaþ he and doxað oþre hwile he bið blac and æheowe and hwilum collsweart 
63.10.15: and gelic þam seo sawul heo wað on yfelan bleon swa same swa se lichama and bið gyt wyrsan heowes 
63.10.16: and standað butu swiþe forhte and afærede and bifiende onbidat domes 
63.10.17: ðonne clypað se deofol to þam deman and cwiþ to him 
63.10.18: þes wes min agen 
63.10.19: fram hire geogoðe oð hire ylde heo hyrdon me georne 
63.10.20: and ælce dæg ic heo lærde unriht to donne and hi me simble lustlice hyrdon 
63.10.21: and þonne þin lareow com to hym and hym wolde hyra sawla hælo tecan þonne wæs ic simle ær æt heom and æft leng and swette heom heora unriht 
63.10.22: la hwi ne mot ic habban þæt ic ær me sylf begeat mid minum lyðrum wrencum 
63.10.23: oft ic gedyde þæt he geworhte þussende synna wið ðe and nane gebetan nolde 
63.10.24: ðonne cwæð þæs reðan cininges stef gang þu sawel in þæt forlorene hus þa git ætsomne syngodon git eac ætsomne swelton 
63.10.25: ðonne cwið æft se dema to þam sawlum 
63.10.26: discedite a me maledicti in ignem eternum qui preparatus est a diabolo 
63.10.27: gewitaþ ge awirgydan on þæt ece fyr þæt gegearwode min fæder deofle and his englum 
63.10.28: ðonne hæfð se deofol geworht bogan and stræla 
63.10.29: and se boga biþ gewoht of ofermettum and þa strela beoð swa manigra cynna swa swa mannes synna beoð 
63.10.30: sum stræl biþ geworht of niþe sum of æfeste sum of eþbelige sum of hatheortnæsse sum of stale sum of druncennesse sum of dyrnum geligere sum of æwbryce sum of siblegere sum of dwolcræfte sum of lyblacc sum of gitsunge sum of gifernesse sum of reaflac sum of scincræfte sum of mordcwale sum of strudunge 
63.10.31: and swa manega stræla hæfð se deofol swa nis nan man þæt hy ealle atellan magon 
63.10.32: and ælce dæg þæs deofoles willa bið þæt his strelena nan ne sy unafæstnod gif he findan mæg hwær he hy on afæstnian mæge and on hælle þa deofla scotiað mid þam strælum and swa sa hæ hæfð ælce dæg his bogan to us gebendne and wile us scotian mid þam strælum þe ic ær nemde 
63.10.33: ðonne is us micel þearf leofan men þa leofestan þæt we habban þa scyldas þær ongean þe 

