394.10.1: men ða leofestan manað us and myndgað on þyssum bocum sanctus gregorius se halega writere se ðis gewrit sette and wrat þæt we ymb us sylfe eorne þencen 
394.10.2: læreð he us þæt we sien gemyndige þara worda þe dryhten sæde on his bocum ðæt þis woruldlice lif sceolde forð gewitan and forð adilgod bion 
394.10.3: and he us eac sæde þæt swylc yfel on þysne middangeard becuman sceolde ær he geendod wære þæt he þonne on þy dreah þæt he wolde þæt we wæron gearwe þænne he þis lif endode 

394.10.4: men ða leofestan ne læten we us næfre þa synne to þon swiðe micele ne to þan swiðe hefiglice þyncan þæt we æfre forscamien þæt we hine andetton 
394.10.5: forðan þe selre is þæt man beforan anum men his gylta scamige þonne he scamige eft on domesdæge beforan gode sylfum and beforan his englum and beforan eallum þam heofencundan weorode 

394.10.6: he ðonne se æðela lareow sanctus paulus se apostol spræc and þus cwæð 
394.10.7: men þa leofestan us gedafenað þæt we syn ætywde ealle on domesdæge beforan godes heahsetle 
394.10.8: and þonne þær nænig man his sylfes gewyrhta behydan ne mæg ne nan man his agenne andwlitan on liohte wedere oððe on sunnan sciman becyrran ne mæg 
394.10.9: be ðam se ælmihtega god sæde and þus cwæð 
394.10.10: filius hominis uenturus est in gloria cum angelis suis tunc reddet unicuique secundum opera sua 
394.10.11: mannes sunu cymeð in heannysse wolcnum and in his wlite wundorlice and in his þrymme to us mid englum and mid heahenglum and mid ealle þy heofoncundan mægene 
394.10.12: and þonne demeð anra gehwylcum men æfter his agenum gewyrhtum and geearnungum þe he dyde æfter his mildheortnesse ge eac æfter hyra sylfra gewyrhtum swa hie nu her geearnod hæfdon þenden hie nu god wile in þas woruld lætan 

394.10.13: uton we nu georne þencean men þa leofestan hu arfæst and hu mildheort he eft cymeð on þam dome to us 
394.10.14: uton we nu geþencan hwylce we nu syn and hu us þonne lysteð 
394.10.15: hwæt we siððan ne magon nane lade gedon 
394.10.16: ac we sculon gehwylcra þinga gode riht ongyldan on urum sylfra sawlum ealles þæs ðe we him on anegum þingum abulgon butan we ær eaðmodlice beten 
394.10.17: and we us urne dryhten ondrædan þænne we hyne mid his mægenþrymme cumendne gesioð in ðam dome mid his englum 
394.10.18: and hie þonne þa englas him beforan singan onginnaþ and cweðað 
394.10.19: arisaþ nu ealle þa forsciridan and gehyrað dryhtnes stemne 
394.10.20: and hie þonne cumað þa englas to þam feower endum þysses middangeardes and hyra byman blawað 

394.10.21: þonne arisað ealle þa þe fram frymþe middangeardes hira eagan in deað betyndon and rihtum geleafan onfengon 
394.10.22: þa bioð to þam dome gelaðode 
394.10.23: and þa þe her nellað hyra synna andettan and betan iudeas þonne and sylfcwalan and hæðene men ne ðurfon hie to þam dome 
394.10.24: ac hie bioð sona fordemde mid þy þe hie deaþe sweltaþ 
394.10.25: þænne bioð ealle iorðan mægen onstyrede in fyres gecynde 
394.10.26: þonne þa scyldegan him hearde ondrædað 
394.10.27: and hie þonne se ælmigtiga god onginneð þreagean mid his heardlican stemne 
394.10.28: and þus cwið to him emne þon gelicost þe he to anum men sprece 
394.10.29: eala man hwæt ic þe geworhte of eorþan lame mid minum handum and þinum ðam eorðlicum limum ic sealde mine sawle 
394.10.30: and ic þe hiwode to mines sylfes anlicnesse and þa þe gestaðelode on neorxnawonges gefean and þe bead mine bebodu to healdanne 
394.10.31: ða ðu forhogodest mine bebodu and me sylfne and þone awyrgedan dioful þu lufudest and þa ðu wære of neorxnawange ascofen 
394.10.32: and ic þe wolde eft miltsian þa ic fæmnelicne innoð gesohte 
394.10.33: and ic wæs mid cildclaðum bewunden and ealle þa cildlican teonan ic aræfnode 
394.10.34: and þa menniscean sar ic wæs þrowiende for þe and ic dranc eced wið eallan gemenged forþan þe ic þe dyde minre swetnesse wyrðne 
394.10.35: and eac swylce þyrnenne beag ic onfeng ofer min heafod for ðe 
394.10.36: and ic wæs wundum þyrel to þan þæt ðu wære fram þam ecum deaðe genered 
394.10.37: and mine sawle ic sende betweoh þa wælgrimman helletintregan to þan þæt ic þa þine sawle þanon generede 
394.10.38: and ic þis eal fremede for ðe 
394.10.39: hwæt gedydest ðu for me 
394.10.40: loca nu and sceawa þa dolg on minum handum and on minum fotum 
394.10.41: and gesioh ðas mine sidan þe wæs spere þurhstungen þynum sare þe ic on minum lichoman onfeng to þan þæt ic wolde þæt ðu wære rixiende in heofona rices wuldre 
394.10.42: forhwan la man forlur ðu þis eal þe ic for þe þrowode 
394.10.43: forhwan wær ðu swa unþancul þinre onlysnesse 
394.10.44: ic nawuht ma to minum deaþe ne bidde 
394.10.45: agif me þine sawle swa clæne swa ic hy ðe sealde 
394.10.46: min feorh ic sealde for ðe 
394.10.47: agif me þæt þin lif ðe ðu acwealdest mid searlycum wundum þinra synna 
394.10.48: forhwan forwyrndest ðu me þæs mines agenan yrfes 
394.10.49: ic wæs þin fæder and þin dryhten and emne eallinga þin freond geworden 
394.10.50: and ðu hit þa sealdest þinum ehtere þam awyrgedan and þam beswicendan diofle 
394.10.51: ac hwæt druge ðu on þam þa ic wæs unawendedlic in minre godcundnesse and þa ic wæs unþrowendlic þæt ic wolde for þe þrowiende bion and þu me mid ealle forhogodest 
394.10.52: and ic þe laðode to minum þam æcan life to ðam uplycan rice þæt ðu agymeleasodost 
394.10.53: gað ge nu awyrgedan in þæt ece fyr and in þa ecean forwyrd þe gefyrn ærest wæs ðam diofle satane and his geferum geearwod 
394.10.54: þær ne bið næfre ænig lioht gesewen ne nænig wynsumnes gemeted 
394.10.55: ac þær syndon þa wyrrestan wildeor þa wundiað eowre sawle and þær syndon þa undeaðlican wyrmas þe næfre ne sweltað 
394.10.56: and þæt fyr ne bið næfre adwæsced ac hit to widan feore byrneð and eowra synna on eowrum sawlum þær byrnað 
394.10.57: and þær is eagena wop and toða gristbitung 
394.10.58: and þær syndon þa unmætan þystro and þær is egesa and fyrhto and þær is swið hreownes and þær is unrihtwisnes and þær is hunger and næcedu and þær is yrmðo and nearones and þær is unmæte cyle and unahefendlic hæto gemeted 
394.10.59: nis nænig gemetfæstnes ac ðær is sio wyrreste adl and se bitera wop and a in ecnesse celnes 

394.10.60: men þa leofestan uton we us giorne biorgan and uton giorne biddan þæt we moton þæs wyrðe bion þe he þonne cwið to his soðfæstum and to his gecorenum 
394.10.61: cumað ge to me wuniað mid me in minum rice þæt ge geearnod hæfdon 
394.10.62: and ge ðonne scinaþ swa biorhte swa sunne þonne hio æfre on midnedæg fægerost scineð and biorhtost 
394.10.63: þær is symle ece blis and soð syb and gefea 
394.10.64: and þær is singalic godes lof gehyred 
394.10.65: and þær is lufu and smyltnes and syngal lioht and swete stenc 

394.10.66: men þa liofestan gif we nu willað on þysse worulde teala don þa þrage þe us wile se ælmihtiga dryhten lætan her for worulde and swa us man lærde þonne magon we þurh þæt geearnian þæt we in ecnesse lyfiað and blissiað in ðam rice þæt we nu gehyrdon bi secgan mid englum and mid heahenglum and mid apostolum and mid soðum godes þrowerum and mid eallum soðfæstum and gecorenum and mid ðam godes suna ðam þe a liofað and rixaþ mid fæder and mid þam halgan gaste a to widan feore amen 

