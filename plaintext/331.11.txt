secundum marcum 

331.11.1: interrogatus ihesus a discipulis de consummatione seculi dixit eis 
331.11.2: cum uideritis abhominationem desolationis et reliqua 
331.11.3: uae pregnantibus et nutrientibus in illis diebus 
331.11.4: erunt enim tribulationes tales quales non fuerunt ab initio creaturæ quam condidit deus usque nunc neque fient et reliqua 
331.11.5: leofan men we eow willað be sumum dæle secgan hu ures drihtnes apostolas ahsadan hwilum hine sylfne ymbe þisre worulde geendunge 
331.11.6: ða sæde he heom þæt swilce earfoðnessa and swylce gedrecednessa sculan on worulde ær þam ende geweorðan swylce næfre ær ne gewurdan ne næfre eft ne geweorðað 
331.11.7: and þæt godspel cwæð 
331.11.8: wa ðam wifum þe þonne tymað and on þam earmlican timan heora cild fedað 
331.11.9: la nyde hit sceal eac on worulde for folces synnan yfelian swyðe 
331.11.10: forðam nu is se tima þe paulus se apostol gefyrn foresæde 
331.11.11: he sæde hwilum þam biscope tymotheæ þæt on ðam endenyhstan dagum þissere worulde beoð frecenlice tida for manna synnum 
331.11.12: and men þonne lufiað he cwæð ealles to swyðe þas swicolan woruld and beoð ofergrædige woruldgestreona and to manege weorðaþ to wlance and ealles to rance and to gylpgeorne 
331.11.13: and sume weorþað egeslice godcundnessa hyrwende and boclare leande and lufiende unriht 
331.11.14: and sume weorðað swicole and swæslice ficole and butan getrywðum forscyldgode on synnan 
331.11.15: and gecnawe se ðe cunne 
331.11.16: nu is se tima þæt ðeos woruld is gemæncged mid mænigfealdan mane and mid mænigfealdan facne 
331.11.17: and ðæs hit is þe wyrse wide on worulde 
331.11.18: ealswa þæt godspel cwæð 
331.11.19: quoniam habundabit iniquitas refrigescet caritas multorum 
331.11.20: ðæt is on englisc 
331.11.21: forðam þe unriht weaxeð ealles to wide soð lufu colað 
331.11.22: ne man god ne lufað swa swa man scolde 
331.11.23: ne manna getrywða to ahte ne standað ac unriht ricsað wide and side 
331.11.24: and tealte getrywða syndon mid mannum 
331.11.25: and þæt is gesyne on mænigfealdan wisan gecnawe se ðe cunne 
331.11.26: eala eala ac þa wæs mycel blis and bot seo betste mannum towerd þa crist com on ðas woruld þurh mennisce gebyrde 
331.11.27: and þæt com us eallan to helpe þam mæstan and to frofre þam betstan 
331.11.28: and mycel is seo þwyrnes þe nu is towerd 
331.11.29: gebide ðære yrmðe se þe hit gebide þæt antecrist geboren beo 
331.11.30: crist wæs ealra bearna betst geboren þe æfre geboren wurde 
331.11.31: and antecrist bið ealra þæra bearna wyrst on þas woruld geboren þe ær oððe æfter æfre gewurde oððe geweorðe 
331.11.32: nu sceal hit nyde yfelian swyðe 
331.11.33: forðam þe hit nealæcð georne his timan ealswa hit awriten is and gefyrn wæs gewitegod 
331.11.34: post mille annos soluetur satanas 
331.11.35: þæt is on englisc 
331.11.36: æfter þusend gearum bið satanas unbunden 
331.11.37: þusend geara and eac ma is nu agan syððan crist wæs mid mannum on menniscan hiwe 
331.11.38: and nu syndon satanases bendas swyðe toslopene 
331.11.39: and antecristes tima is wel gehende 
331.11.40: and ðy hit is on worulde a swa leng swa wacre 
331.11.41: men syndon swicole and woruld is þe wyrse and þæt us dereð eallum 
331.11.42: and huru hit sceal hefegian heonanforð þearle rihtwisan þearfan and ðam unbealafullum 
331.11.43: nu ða yfelan and ða swicelan swa oferlice swyðe brædað on worulde ongean þæt mæste yfel þe mannum is towerd 
331.11.44: ðæt is se þeodfeond antecrist sylfa 
331.11.45: eala mycel wæs seo ehtnes þe cristene þoledon iu ær oft and gelome þurh wælhreowe manswicann wide and side 
331.11.46: and huru hit sceal heonanforð mænigfealdre weorðan nu deofol sylf his mægnes mot wealdan and deofles bearn swa swiðlice motan cristene bregean 
331.11.47: and oft ær wæs mænigfeald ehtnes 
331.11.48: næfre þeah þam gelic þe æfter ðysan gyt bið 
331.11.49: forðam hit wæs oft ær þæt godes halgan fela wundra þurh godes mihta openlice worhtan ongemang þam þe hy ehtnesse þoledon and ðurh þæt mænine man gebettan 
331.11.50: ac hit ne bið swa na on antecristes timan 
331.11.51: ne magan þonne halige men on þam timan ænige tacna openlice wyrcan ac sculan þolian eal þæt heom man to deð 
331.11.52: ne god þonne ane hwile his mihta ne his wundra sylf nele cyðan swa he oft ær dyde 
331.11.53: ac læt þone deofol antecrist rabbian and wedan sume hwile and þa ðe him fylstað 
331.11.54: he bið mennisc man geboren ac he bið þeah mid deofles gaste eal afylled 
331.11.55: and se gesewenlica feond wyrcð þurh deofles cræft fela wunderlicra tacna and ðurh drycræft mænigfealde gedwimera 
331.11.56: and feorðe healf gear he ricsað ofer mancynn 
331.11.57: and mid his scincræftum mæst manna beswicð þe æfre ær ðurh ænig ðing beswican wurde 
331.11.58: and þa ðe he elles mid his lotwrencum bepæcan ne mæg þa he wile þreatian and ægeslice wyldan and earmlice pinian on mænigfealde wisan 
331.11.59: and neadunga nydan þæt hy gebugan to his unlaran 
331.11.60: he aginð leogan deoflice swyðe and ætsæcð cristes 
331.11.61: ac cweð þæt he sylf sy godes agen bearn 
331.11.62: and gebringð on gedwylde ealles to manege 
331.11.63: and god him geðafað þæt for manna gewyrhtum þæt he sume hwile mot swa wodlice derian 
331.11.64: forðam þe men beoð þurh synna swa swyðe forwyrhte þæt deofol mot openlice þonne heora fandian hu fela he forspannan mæge to ecan forwyrde 
331.11.65: and þa ðe swa gesælige þonne weorþað þæt hi godes lage healdað on an swyðe georne and on rihtan geleafan anrædlice þurhwunian willað þa sculon þolian ehtnesse þa mæstan þe æfre ær on worulde ænige men þoledon 
331.11.66: and eac mycle maran þonne æfre ær ahwar gewurdan oððon æfter þam æfre eft weorðan 
331.11.67: ac se bið gesælig þe þonne ne awacað 
331.11.68: forðam raðe æfter þam witod him bið towerd þurh godes mihte ece frofer 
331.11.69: la hwylc wunder bið þeah se mennisca deofol synfullum mote heardlice derian 
331.11.70: þonne god geþafað þæt he mot on his agenum halgum swylc wundor gewyrcan 
331.11.71: þæt enoh and elias þurh þone þeodfeond gemartrode weorðaþ 
331.11.72: þe god sylfa fela hund wintra mid saule and lichaman geheold ær 
331.11.73: to þam anan þæt hi þonne scoldan mid heora lare folce gebeorgan 
331.11.74: þæt hit eal ne forwurde endemes ætgædere þurh þone deofol þe ealle men bregeð and ealle woruld drefeð 
331.11.75: nis se man on life þe mæge oððe cunne swa yfel hit asecgan swa hit sceal geweorðan on þam deoflican timan 
331.11.76: ne byrhð þonne broðor oðrum hwilan ne fæder his bearne ne bearn his agenum fæder ne gesibb gesibban þe ma þe fremdan 
331.11.77: and þeodscypas winnað and sacað heom betweonan foran to þam timan þe þis sceal geweorþan 
331.11.78: eac sceal aspringan wide and side sacu and clacu hol and hete and rypera reaflac 
331.11.79: here and hunger bryne and blodgyte and styrnlice styrunga 
331.11.80: stric and steorfa and fela ungelimpa 
331.11.81: and mænigfealde tacna beoð wide gesawene on sunnan and on monan and on mistlican tunglan 
331.11.82: and fela cynna egesan geweorþað on eorðan folce to heortgryre and to egeslican fære on mænigfealde wisan 
331.11.83: and eal hit forwurde gyf god ne gescyrte þæs þeodscaðan lifdagas þe raþor ðurh his mihta 
331.11.84: ac for þæra gebeorge þe him syn gecorene and ðe he habban wyle gehealden and geholpen he fordeð þæne þeodfeond 
331.11.85: and on hellegrund þananforð besenceð mid eallum þam gegenge þe him ær fyligde and his unlarum to swyðe gelyfde 
331.11.86: and ða þonne witodlice þe nu god lufiað 
331.11.87: and godes lagum fyligeað and godes lare geornlice hlystað and hy wel healdeð 
331.11.88: and anrædlice þurhwuniað on rihtan geleafan forð oð heora ende 
331.11.89: þa scylan habban ece edlean on heofonlicre myrhðe 
331.11.90: mid gode sylfum æfter þam dome and mid his halgum þananforð æfre 
331.11.91: ðær is ece blis and æfre bið in ealra worulda woruld a butan ende amen 

