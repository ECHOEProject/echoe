49B.34b.1: hit gewearð wilum on ðare birig þe is genamod hierusalem þæt ures drihtenes þegnas agunnon sprecan wið hine ymbon þæt mære tempelgeweorc þe þar geworht wæs gode to wurðmynte 
49B.34b.2: þa sæde he heom þæt his scolde wurðan æghwilc stan on uferan dagan grundlinga toworpen 
49B.34b.3: and þa agunnon hig hine axian digellice wænne þæt gewurðan scolde and eac be wilcum tacne man angitan mihte wænne eft his silfes tocyme towerd wurde and wænne þisse worlde endunge gewurðan scolde 
49B.34b.4: ða andwyrde he heom and cwæð þæt hy þearfe ahton þæt hi ware wurdon þæt hi ænig man to swicollice ne bepæhte mid leaslicre lare and mid egeslican gilpe 
49B.34b.5: forðam he cwæð þæt mænig wyrð þe git cymeð on uferan tidan and leaslice leogeð and egeslice gilpeð 
49B.34b.6: namað hine silfne and hiwað to godne swilce hit crist sy 
49B.34b.7: ac secge þæt he secge he cwæð ne gelife ge him næfre 
49B.34b.8: and he sæde þæt micle gewinn scoldan gewurðan ær ðam ende wide on worlde 
49B.34b.9: and lærde þeah þæt man to wacmode þonne ne wurde 
49B.34b.10: and cwæð þæt se ende þonne git nære eallunga gehænde 
49B.34b.11: he sæde eac þæt þeoda hetelice scoldon winnan heom betweonan and fela eorðstirunga and earfoðnessa gewurðað on worlde ær worlde ende 
49B.34b.12: and þæt beoð þa angin he cwæð þara sarnessa þe mannum beoð towerd 
49B.34b.13: þæt bið witodlice þæt he mænde we witan ful georne þa sorga and þa sarnessa þe on world becumað foran to ðam timan þe anticrist wedeð and ealle world bregeð 
49B.34b.14: forðam þonne wurð ehtnes grimlic and sorhlic cristenes folces 
49B.34b.15: and æghwar beoð laðe and to andsæte þa ðe god lufiað 
49B.34b.16: and swicigende licceteras þonne arisað and brædað to swiðe and þurh unlare forlærað to manega 
49B.34b.17: ac wel þam siððan æfre to worlde þe þonne ne wacað on ænige wisan 
49B.34b.18: and an þingc ic eow secge git to wissan þæt witod sceal gewurðan godspel gecyðed geond ealle world ær worlde ende þæs þe bec secgað 
49B.34b.19: and siððan wyrð se ende swa raðe swa þæt god wile 
49B.34b.20: and swaþeahhwæðre nis se man on eorðan ne se engel on heofonum þe wite þone andagan buton gode sylfum 
49B.34b.21: and þi man sceal wacigan and warnian symle þæt man geara wurðe huru to þam dome weald wænne he us to cume 
49B.34b.22: we witan mid gewissan þæt hit þarto nealæcð georne 
49B.34b.23: and on ðam dome þe ealle men to sculon ure drihten silf eowað us sona his blodigan sidan and his þyrlan handa and þa sylfan rode þe he for ure neode on ahangen wæs 
49B.34b.24: and wile þonne anrædlice witan hu we him þæt geleanodon and hu we urne cristendom gehealden habban 
49B.34b.25: leofan men uton beon þe wærran and don swa us þearf is 
49B.34b.26: lufian god ofer ealle oðre þingc and his willan wircan swa we geornost magon 
49B.34b.27: þonne geleanað he hit us swa us leofost bið 
49B.34b.28: him sy lof and wuldor a buton ende amen 

