be rihtan cristendome 

331.23.1: mycel is nydþearf cristenum mannum þæt hi heora cristendom rihtlice healdan and cristes cyrican æghwar georne griðian and friðian 
331.23.2: ealle we habbað ænne heofonlicne fæder þæt is god sylfa and þæt we swuteliað swa oft swa we oftost paternoster singað 
331.23.3: and ealle we habbað ane gastlice modor seo is æcclesia genamod þæt is godes cyrice 
331.23.4: and ða we sculon æfre lufian and weorðian and hy gelomlice secan us sylfum to þearfe and næfre hyre derian wordes ne weorces 
331.23.5: forðam ælc þæra byð godes sylfes feond þe bið godes cyrcena feond and ðe godes cyrcena riht wanað oððe wyrdeð 
331.23.6: eallswa hit awriten is inimicus enim christi efficitur omnis qui æcclesiasticas res usurpare iniuste conatur 
331.23.7: ac utan don swa us þearf is utan god lufian and godes cyrcan weorðian and werian and godes lagum fyligean and ealle ure wisan rædlice fadian 
331.23.8: and ðonne is ærest ræda fyrmest þæt manna gehwylc ofer ealle oðre ðing ænne god lufie and ænne geleafan anrædlice hæbbe on þæne þe us ealle ærest geworhte and mid deorwyrðum ceape eft us gebohte 
331.23.9: and riht is þæt manna gehwylc oðrum beode þæt riht þæt he wille þæt man him beode 
331.23.10: and eac we agan þearfe þæt we geornlice smeagean on æghwylce wisan hu we symle magan godes agene beboda rihtlicost healdan and eall þæt gelæstan þæt þæt we behetan þa we fulluht underfengan oððon þa ðe æt fulluhte ure forespecan wæron 
331.23.11: ðæt is þonne ærest þæt þæt man behateð þonne man fulluhtes gyrneð 
331.23.12: þæt man aa wile deofol ascunian and his unlara georne forbugan and ealle his unlaga symle aweorpan and ecelice wiðsacan ealles his gemanan 
331.23.13: and manisiðes sona þæræfter mid rihtan geleafan soðlice swutelað þæt man þananforð aa wile on ænne god æfre gelyfan and ofer ealle oðre þing hine a lufian and æfre his larum geornlice fyligean and his agene beboda rihtlice healdan 
331.23.14: and þonne bið þæt fulluht swylce hit wedd sy ealra þæra worda and ealles þæs behates gehealde se ðe wylle 
331.23.15: and soð is þæt ic secge englas beweardiað þananforð æfre manna gehwylcne hu he gelæste æfter his fulluhte þæt þæt man behet ær þa man fulluhtes gyrnde 
331.23.16: utan þæt geþencan oft and gelome and georne gelæstan þæt þæt we behetan 
331.23.17: and utan word and weorc rihtlice fadian and ure ingeðanc clænsian georne and að and wed wærlice healdan 
331.23.18: and gelome understandan þæne myclan dom þe we ealle to sculon and beorgan us georne wið þæne weallendan bryne hellewites 
331.23.19: and geearnian us þa mærða and ða myrhða þe god hæfð gegearwod þam ðe his wyllan on worulde gewyrcað amen 

331.23.20: uton eac symle geþencan on urum mode hu se eallwealdenda drihten þurh his myclan mildheortnesse hine sylfne for ure ealra þearfe and neode to men gehiwode on þisum middangearde þurh ða eadigan fæmnan sancta marian butan ælces weres gemanan 
331.23.21: and hu he deað underfeng for us and hu he us alysde fram deoflum and fram hellewite mid his þam deorwurðan blode 
331.23.22: and hu he nyðer astah to helwarum and us alysde of gomum þæs ecan deaþes and hu he þone deofol on helle mid his weagesiðum ofþrihte 
331.23.23: and na þæt an þæt he us þanon alysde ac eac swylce he us behet þa ecan meda þæs heofonlican rices gyf we hit geearnian wyllað 
331.23.24: uton efstan nu þæt we magon him gewrixl agyldan on swa mycclum swa he us gefultumian wylle ongean ealle þa god þe he us forgyfen hæfð 
331.23.25: we syndon deadlice menn and to duste sceolon on worulde wurðan wurmum to æte and of eorðan we sceolon eft ealle arisan on domesdæge and drihtene sylfum ætywan eall þæt we ær dydon 
331.23.26: and beoð þonne mid urum sawlum ece symle earme oððe eadige swa hwæðer swa we her on worulde ær urum endedæge geearniað 
331.23.27: witodlice drihten sylð þam ece blisse earmum ge eadegum þe hit geearnian wyllað her on life 
331.23.28: uton eac beorgan us wið unrihthæmed and gescyldan us wið þa bealewan synne and wendon georne to beteran cræfte 
331.23.29: and uton ælce ofermodignysse forfleon and unnytte word æfste and andan forðam seo ofermodignys ys for gode and eac for worulde ealra cræfta wyrst and gode laðost 
331.23.30: þurh ða ofermodignesse mære englas on heofonum wurdon geo forsceapene to atelicum deoflum and besceofene on hellegrund 
331.23.31: þær hi sceolon ecelice witu þolian forðam þe hi forhogedon þone ecan drihten and him sylfum þær rice mynton 
331.23.32: ac him se ræd ne geþeah ac se stiðmoda cyning drihten ælmihtig awearp of ðam setle þone modigan feond and of ðam wuldre eac þæs heofonlican rices and ealle þa ðe mid him æt ðam ræde wæron 
331.23.33: hi wiston þe geornor witum besette on þære byrnendan helle wið hwæne hi winnon ongunnon 
331.23.34: uton georne lufian þa ðing þe god lufað and ða lætan and ascunian þe gode laðe synd 
331.23.35: uton beon eadmode and ælmesgeorne and wise on wordum and on dædum eac and bliðum mode on halgum hige wæccan lufian and ure cyrican georne secan and urum gebedum fylian 
331.23.36: forðam þæt halige gebed and seo hlutre lufu godes ælmihtiges and seo ælmessylen þe mann for godes lufon gedeð geglencgað and gebringað þa soðfæstan sawla on wuldre and on blisse on þam ytemestan dæge þises woruldrices þe se eallwealdenda drihten on demeð æghwilcum men be his agenum gewyrhtum 
331.23.37: we habbað geræd and geleornod on halgum bocum þæt swa mycel swa ys fram heofonum to þissere eorðan þæt seo hell ys twa swa deop and heo ys ealswa wid eac 
331.23.38: wa byð þam þe þær bið geteohhod to and ðær symble wunian sceal 
331.23.39: ðær ne byð sybbes lufu to oðrum and nys þær ænig man þe þær sy gemyndig drihtenes ælmihtiges for ðam sare þe he on wunað 
331.23.40: þær beoð þa sawla forgytene fram eallum þam ðe hi ær cuðon on eorðan 

331.23.41: hit segð eac on halgum bocum þæt an deofol arehte anum ancran ealle hellegryras and yrmða and þara synfulra sawla tintregan and susla 
331.23.42: and he sæde þæt eal þes middaneard nære þe mare driges landes ofer þone mycelan garsecg þonne man ænne prican apricce on anum bradvm brede 
331.23.43: and nys þes middaneard buton swylce se seofoða dæl ofer þone mycelan garsecg se ðe mid his ormætnysse ealle ðas eorðan utan emblið 
331.23.44: and he se deofol þa gyt cwæð to þam ancran 
331.23.45: gyf ænig mann wære ane niht on helle and he eft wære æfter þam of alædd 
331.23.46: and ðeah man þone garsecg mid isene þele utan ymbtynde 
331.23.47: and þone ealne gefylde mid fyres lige up oþ ðone heofones hrof 
331.23.48: and utan embsette hine þonne ealne mid byligeon and heora æghwylc oðres æthrinan mihte 
331.23.49: and to æghwylcum þæra byligea wære man geset 
331.23.50: and se hæfde samsones strengðe 
331.23.51: se wæs ealra eorðwarena strengest þe ær oððe syððan æfre gewurde 
331.23.52: and þeah man þonne gesette an brad isen þell ofer þæs fyres hrof 
331.23.53: and þeah hit wære eall mid mannum afylled 
331.23.54: and ðæra æghwylc hæfde ænne hamor on handa 
331.23.55: and þeah man bleowe mid eallum þam byligeon and mid þam hameron beote on þæt isene þell and se lig brastlode 
331.23.56: ne awacode he næfre for eallum þisum to ðam werig he wære for þære anre nihthwile 

331.23.57: mycelum ys to warnigenne us eallum wið swylce eardungstowe 
331.23.58: þis eall se deofol asæde and arehte þam ancran 
331.23.59: understande se ðe wylle his agene neode and ðearfe 
331.23.60: ðeah ðe ealle þa tungon þe æfre clypedon and spræcon syððan adam se forma mann þe crist ærest gescop 
331.23.61: þeah hi gyt on þysum life wæron and ða þe nu gyt syndon and ða þe towerde syndon ær domesdæg cume 
331.23.62: ealle hi ne mihton asecgan and areccan hu wa þam sawlum byð þe on helle beon sceolon 

331.23.63: uton us warnian symble wið þa hellican witu 
331.23.64: and geþeodan us to ðam uplican rice forðam þe þær ys seo bliss and þæt wuldor þæt nan eorðlic mann ne can ne ne mæg mid his wordum areccan and asecgan þa wynsumnysse and blisse þæs heofonlican lifes 
331.23.65: þa geongan men hopiað þæt hi moton lange on þissere worulde libban ac se hopa hi bepæcð and beswicð þonne him leofost wære þæt hi lybban moston 
331.23.66: se ealda man him mæg gewislice witod witan þæt him se deað genealæcð for ðære oferylde þe him onsihð 
331.23.67: forðam þe he mæg oncnawan and ongytan be manegum þingum þe him þonne deriað 
331.23.68: him amolsniað and adimmiað þa eagan þe ær wæron beorhte and gleawe on gesihðe 
331.23.69: and seo tunge awistlað þe ær hæfde getinge spræce and gerade 
331.23.70: and ða earan aslawiað þa þe ær wæron ful swifte and hræde to gehyrenne fægere dreamas and sangas 
331.23.71: and þa handa awindað þa ðe ær hæfdon ful hwæte fingras 
331.23.72: and þæt feax afealleð þe ær wæs fæger on hiwe and on fulre wæstme 
331.23.73: and þa teð ageolwiað þa ðe wæron ær hwite on hiwe 
331.23.74: and þæt oreð stingð and afulað þe ær wæs swete on stence 
331.23.75: nis ænig swa rice mann on ðisum life þæt he ne sceole his unþances ealle his æhta alætan and on unmyrhðe his lif geendian 
331.23.76: æghwylc man ge se rica ge se heanra sceal þurh sar sweltan 
331.23.77: and ðeah hwa mihte oððe moste libban her on life fela þusend geara ne þingð him on þam toweardan life eft buton swylce hwa his eage bepriwe 

331.23.78: her on worlde ne mæg nan þing ece beon forðam þe þeos woruld nis ece 
331.23.79: and ne þurfon we na þæs wenan þæt ure drihten us nelle þæra leana gemanian þe he us her on eorðan forgyfen hafað 
331.23.80: ðam þe he mycel toforlæt myceles he wyle hine manian 
331.23.81: ðeah þe þas caseras oððe rice cyningas oððe ænige oðre wlance men him haton gewyrcan heora byrgene of marmanstane and utan emfrætewian mid readum golde þeahhwæðere se deað hit eal todælð 
331.23.82: þonne bið seo gleng agoten and se þrym tobrocen and þæt gold tosceacen and ða gymmas toglidene and ða lichaman gebrosnode and to duste gewordene 
331.23.83: forðam nis naht þyses middaneardes wlite and ðissere worlde wela 
331.23.84: he ys hwilwendlic and gewitendlic ealswa þa rican men syndon her on worulde 
331.23.85: hwær syndon þa rican caseras and cynegas þa ðe geo gefyrn wæron 
331.23.86: hwær syndon þa eorlas and ealdormen and ða ofermodigan and ða rican gerefan þe þa laga and bebodu gesetton 
331.23.87: hwær syndon demra domstowa 
331.23.88: hwær ys heora ricetere and heora prass and orgol buton on moldan beþeaht and on witum gecyrred 
331.23.89: hwær com þisse worlde wela hwær com þissere eorðan fægernys 
331.23.90: hwær comon þa ðe swyðost æhta tyledon and oðrum eft læfdon 
331.23.91: ðas hean mihta her on worulde afeallað and ahreosað and to lore wurþað 
331.23.92: swa læne ys seo oferlufu eorðan gestreona 
331.23.93: efnes hit bið gelice rena scurum þonne hi nyðer of heofonum swyðost dreoseð and eft raðe eall toglideð þonne bið fæger weder and beorht sunne 
331.23.94: swa tealte syndon eorðan welan 
331.23.95: swa todæleð se lichoma and seo sawul 
331.23.96: ðissere worulde wela wurðeþ to nahte and ðas eorðlican þing wurðaþ to sorge eallum þam þe hy to swyðe lufiað 

be andetnyssa 

331.23.97: hit is ealra wundra mæst þæt we syndon swa heardre heortan þæt we symle ne wepon and forhtian þa toweardan wita and us þa æfre ondrædon and on gemynde habban 
331.23.98: nis us nan þing selre on þysum life þonne we hreowe don ure synna and hi mid ælmessum georne alyson her on life þæt we ne þurfon eft þa ecan witu þrowian and ðolian 
331.23.99: nis nan man swa rice on eorðan and swa mihtig and mære þæt he ne sceole deaðes abyrgean 
331.23.100: and mid ure sawle anre we sceolon riht agyldan on domesdæg 
331.23.101: wa byð hyre þonne earmre sawle gyf heo ana stent ealra godra dæda bedæled on domesdæg beforan gode and beforan eallum his halgum 
331.23.102: ðær þonne beoð on us sylfum gesyne and opene ealle þa gyltas þe we æfre gefremedon and gedydon on þisum life ongean godes willan 
331.23.103: buton hi beon ær her on worulde gebette gode to willan and us sylfum to þearfe 
331.23.104: ðær þonne ne mæg ænig man oðres gehelpan se fæder þam suna ne se sunu þam fæder ne seo modor þære dehter ne seo dohtor þære meder ne nan ne mæg oðrum 
331.23.105: ac anra gehwylcum men byð gedemed æfter his agenum gewyrhtum 
331.23.106: god wyle swaþeah gemiltsian æghwylcum synfullum menn þe his synna her andet his scrifte and dædbetan wyle and æfre geswican þæs unrihtes þe he ær worhte and dyde 
331.23.107: ealc man sceal aspiwan synna þurh abryrde andetnysse ealswa man deð unlybban þurh godne drenc 
331.23.108: and wite ge to gewissan butan ge andettan eowre synnan mid nane þinge ne mid gebedum ne mid ælmessan ne bið hit well gebett wið godd 
331.23.109: ne mæg se preost ænigum synfullum men wel dædbote tæcan ær he gehyre his synne þe ma þe ænig læce mæg ænigne untrumne mann wel lacnian ær he hæbbe þæt attor ut aspiwen þe him on innan bið 
331.23.110: uton andettan ure synna her on þissan life þa hwile þe we magon and moton and æfre geswican and don to gode loc hwæt we magon 
331.23.111: þonne gebeorge we us sylfum wið ece wite and geearniað us heofonan rice 
331.23.112: uton lufian cyrcsocne oft and gelome and lybban þam life þe ure scrift us wisige 
331.23.113: and secan hi gelome and acsion georne hwæt us sy to donne 
331.23.114: helpe gehwa his sylfes georne þa hwile þe he mage and mote gebuge ælc cristenman georne fram unrihte to rihte 
331.23.115: eac se ðe þurhwunað on godum dædum forð oð his ende he þæs sceal habban ece edlean mid criste sylfum 
331.23.116: nu us ys eallum soð asæd and areht we agon mycele þearfe þæt we hit eac understandon swa ure agen þearf ys 
331.23.117: god us ealle gestrangie and getrymme to ure agenre þearfe and us gehealde swa his wylla sy 
331.23.118: god ys ealra cristenra manna fæder and he þæt gecydde þa þa he asende his agen bearn crist of heofonum and her wearð mann geboren þurh þæt clæne mæden sancta marian þe næfre nahte weres gemanan 
331.23.119: and he for eal manncynn deað þrowode and us ealle þa ðurh his deað alysde of ðam ecan deaðe and us ealle gestrynde to þam ecan life 
331.23.120: ðurh clæne mæden crist wearð geboren and ðurh clæne fulluht we syndon ealle cristene gewordene þæt we sceolon eac on ealre clænnysse healdan gyf we ænige miltse begytan sceolon æt gode 
331.23.121: crist þrowode for us synleas 
331.23.122: þonne moton we be gewyrhtum fela for urum synnum þrowian and ðolian and æt gode geearnian þæt he us for his micclan mildheortnesse huru wið ecne deað ahredde and us on þam toweardan life reste geunne 
331.23.123: uton us habban symble on gemynde þone timan þe us toweard ys 
331.23.124: þonne se earma lichama and seo werige sawul hi totwæmað and toðælað 
331.23.125: þonne us forlætað ealle ure woruldfrynd 
331.23.126: ne magon hi us þonne ænigum gode 
331.23.127: ac bið æt gode anum gelang eall hwæt we gefaran sceolon 
331.23.128: geþence gehwa him sylf hu sceort and hu earmlic þis læne lif ys 
331.23.129: ne yldon we na fram dæge to dæge þæt we to gode ne gecyrron 
331.23.130: forðam we us nyton witod lif æt æfen 
331.23.131: ne we nyton þonne we to ure reste gað hwæþer we moton eft dæges gebidan 
331.23.132: ne us ne þearf na twynian þæt we gebyrian ne sceolon oððe heofonwarena cyninge oððe hellewites deoflum æfter urum forðsiðe 
331.23.133: hit ys sorhlic and earmlic eallum cristenum mannum to gehyrenne eal þæt man us foresegð embe cristes þrowunge and embe his hidercyme and embe hellewite brogan 
331.23.134: þæt we syndon swa heardre heortan þæt we ne magon ongytan þa godcundan lare þe us man lærð and laþað to urum drihtne fram deofles anwealde 
331.23.135: us ys eallum swyðe micel þearf þæt we understandon þæt hit to ðam dome nu georne genealæcð þe drihten sylf to cymð 
331.23.136: þonne he wyle æt us witan hu we him geleanod habbon eall þæt he for us þrowode and ðolode on þisum life 
331.23.137: we habbað oncnawen fela þæra foretacna þe crist sylf foresæde þæt cuman sceolde on ðisne middaneard and eac he sæde for miclum egsan þe gyt towerd is 
331.23.138: he sæde þæt æfter þisum fæce gyt gewurðan sceal swa egeslic tima swa næfre ær nes syððan ðeos woruld gewearð 
331.23.139: utan don swa us mycel þearf ys lufian god ælmihtigne and healdan his bebodu georne 
331.23.140: þonne geearnige we us ece blisse on heofona rice mid drihtene sylfum se ðe leofað and rixað a butan ende on ecnesse amen 

