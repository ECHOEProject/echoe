her is þæt ylce on ænglisc 

199.bb.1: isaias se witega awrat on his witegunge be þan halgan gaste and be his seofanfealdam gifum 
199.bb.2: þa seofanfealdan gyfa synd þus gehatene 
199.bb.3: sapientia on leden þæt is wisdom on englisc 
199.bb.4: intellectus on leden and andgyt on englisc 
199.bb.5: consilium on leden þæt is ræd on englisc 
199.bb.6: fortitudo on leden and modes strengð on englisc 
199.bb.7: scientia on leden and god ingehyd on englisc 
199.bb.8: pietas on leden and arfæstnys on englisc 
199.bb.9: timor domini on leden godes ege on englisc 
199.bb.10: þas seofanfealdan gyfa soðlice wunedon on urum hælende criste eall be fullum þingum æfter þære menniscnysse swiðe mihtilice 
199.bb.11: and se halga gast hi todælþ dæghwamlice git godes halgum mannum be þam þe him gewyrð ælcum be his mæðe and his modes geornfulnysse 
199.bb.12: se man hæfð wisdom þe wislice leofað 
199.bb.13: and se hæfð andgyt þe hit awent to gode to his drihtnes willan mid godum weorcum symle 
199.bb.14: and se hæfð godne ræd þe him geredaþ æfre hwæt him to donne sy and hwæt to forlætenne 
199.bb.15: and se hæfð modes strengðe þe micel mæg forberan and on eallum earfoðnyssum æfre bið geþyldig and eft on godum gelimpum ne forlæt his anrædnysse 
199.bb.16: and se hæfð god ingehyd þe godnysse lufað and biþ betera wiðinnan þonne he wiðutan bið gesewen and can him gescead betwux soþ and leas 
199.bb.17: se hæfð arfæstnysse þe arfæst bið him sylf and mæþe can on mannum on his modes godnysse ge on his gelicum ge on læssum mannum and nele forseon ne gescyndan oþerne 
199.bb.18: godes ege is seo seofoðe þissera gastlicra gyfa and seo gyfu is angin ealles wisdomes and se þe godes ege hæfð ne forlæt he nan þing 
199.bb.19: se man þe bið bedæled eallum þysum gyfum nis he na godes man ne to gode ne belimpð buton he gyt geearnige godes gyfe æt him 
199.bb.20: nu hæfð se yfela gast and se ungesewenlica feond seofanfealde ungifa wiþerræde þisum gifum þa he dælð his mannum þe him gehyrsumiað and godes gyfa ne gymað ne godes ege nabbað 
199.bb.21: þa yfelan ungyfa þæs arleasan deofles syndon þus gehatene on leden spræce 
199.bb.22: insipientia þæt is dysig oððe dwæsnys 
199.bb.23: stultitia þæt is stuntnys 
199.bb.24: inprouidentia þæt is receleasnys butan foresceawunge 
199.bb.25: ignauia þæt is abroðennys oððe nahtnys 
199.bb.26: ignorantia þæt is nytennys 
199.bb.27: impietas þæt is arleasnys 
199.bb.28: temeritas þæt is dyselic dyrstignys 

199.bb.29: ælc wisdom is of gode forðam þe god sylf is wisdom 
199.bb.30: and ælc man bið eadig þe hæfð þone wisdom gif he his agen lif gelogað mid wisdome 
199.bb.31: se wisdom is halig þæs halgan gastes gyfu 
199.bb.32: and se deoful forgifð þærtogeanes dysyg þæt he wisdomes ne gyme ne wislice ne libbe 
199.bb.33: and gyt þæt forcuðre is þæt he telle hine wisne and bið swa gehiwod swilce he wis sie 
199.bb.34: ongean þam andgyte se deofol forgifð stuntnysse and eac þæt he hiwige swylce he andgytful sy 
199.bb.35: ongean þam wislican ræde se wiþerræda deofol selð receleasnysse his underþeoddum and eac þæt he hiwige swilce he rædfæst sy 
199.bb.36: ongean þæs modes strengþe se manfulla deofol forgifð abroðennysse þæt se man abreþe on ælcere neode nahtlice æfre and eac þæt he hiwige hine sylfne mihtigne 
199.bb.37: ongean þam ingehyde se hetola deofol sylð nytenysse nahtlicum mannum and eac þæt hi hiwion þæt hi ingehyd habban 
199.bb.38: ongean þære arfæstnysse he sylþ arleasnysse þæt he ne arige ne eac mæðige his underþeoddum ne his gelicum and eac þæt he hiwige swilce he arfæst sy 
199.bb.39: ongean godes ege se gramlica deofol sylð dyrstignysse mid dwæslicum gebærum receleasum mannum mid modes unstæðþinesse and eac þæt hi hiwion swylce hi habban godes ege 
199.bb.40: be þisum þeawum man mæg þone man tocnawan hwæþer him godes gast onwunige oððe þæs gramlican deofles 

