incipit de penitentia in quadragessima 

48.62.1: læwedum mannum is to witane þæt ælc man byþ gefullod on naman þære halgan þrynnysse 
48.62.2: and he ne mot na beon eft gefullod þæt ne sy forsewen þære halgan þrynnysse toclypung 
48.62.3: ac seo soþe behreowsung and dædbot mid geswicennysse yfeles 
48.62.4: us aþweað eft fram þam synnum þe we æfter urum fulluhte gefremodon 
48.62.5: se mildheorta god cwæþ be eallum synfullum mannum twa word swiþe fremfulle 
48.62.6: declina a malo et fac bonum 
48.62.7: þæt is on englisc buh fram yfele to gode 
48.62.8: nis na genoh þæt þu fram yfele gebuge butan þu symble be þinre mæþe god gefremme 
48.62.9: dædbot is mid geswicennysse yfeles and ælmesdæda and halie gebedu and geleafa and hiht on gode 
48.62.10: and seo soþe lufu godes and manna gehælað and gelacniað ure synna gif we þa læcedomas geornlice begað 
48.62.11: god cwæþ þæt he nolde þæs synfullan mannes deað ac he wile swiþor þæt he gecyrre fram his synnum and libbe 
48.62.12: eft cwæð se ælmihtiga god gif se arleasa and se synfulla wyrc dædbote ealra his synna and hylt mine beboda and rihtwisnysse begæþ he leofað and na ne swylt yfelum deaþe and ic ne gemune nanra his synna þe he æfre gefremede 
48.62.13: nis nan leahter swa healic þæt man ne mæg gebetan gyf he yfeles geswicð and mid soðre behreowsunge his gyltas be lareowa tæcunge behreowsað 
48.62.14: se man þe wile his synna bewepan and wiþ god gebetan þonne mot he geornlice hine warnian þæt he eft þam yfelum dædum ne geedlæce 
48.62.15: se man þe æfter dædbote his manfullan dæda geedniwað se gegremað god and he byþ þam hunde gelic þe spigð and eft ett þæt þæt he ær aspaw 
48.62.16: ne nan man ne sceal elcian fram dæge to oðrum þæt he his synna gebete 
48.62.17: forþam þe god behet ælcum behreowsigendum men his synna forgifenysse ac he ne behet nanum elciendum men gewis lif of merigen 
48.62.18: ne sceamige nu nanum men þæt he anum lareowe his diglan gyltas cyþe 
48.62.19: forþam se þe nele his synna on þissere worulde geandettan mid soðre hreowsunge him sceal sceamian ætforan gode ælmihtigum and ætforan his engla werodum and ætforan eallum mannum and ætforan eallum deoflum æt þam miclum dome ðær we ealle gegaderode beoð 
48.62.20: ðær beoð cuþe ure eallra dæda eallum þam werodum 
48.62.21: and se þe nu ne mæg his gyltas for sceame anum men geandettan him sceal sceamian þonne ætforan heofonwarum and eorþwarum and helwarum and seo sceame him biþ endeleas 
48.62.22: witodlice ne begyt nan man his synna forgifenysse æt gode buton he hi sumum godes men geandette and be his dome gebete 
48.62.23: se man þe wile his synna geandettan and gebetan he sceal don þonne forgifenysse eallum þam mannum þe him ær abulgon swa swa hit stent on þam paternostre and swa swa crist cwæð on his godspelle 
48.62.24: he cwæþ buton ge forgyfan þam mannum þe wiþ eow agyltað mid inweardre heortan nele se heofonlica fæder eow forgifan eowre gyltas 
48.62.25: ælc cristenman sceal cunnon his paternoster and his credan 
48.62.26: mid þam paternostre he sceal hine gebiddan and mid þam credan he sceal his geleafa getrymman 
48.62.27: se lareow sceal secgan þam læwedum mannum þæt andgyt to þam paternostre and to þam credan þæt hi witon hwæs hi biddað æt gode and hu hi sceolon on god gelyfan 
48.62.28: be þisum we habbað on oðre stowe gewritan ræde se þe wille ðeahhwæþere we secgað her sceortlice be urum geleafan þæt ælc man se þe wile gode gegan sceal gelyfan on þære halgan ðrynnysse and soþre annysse þæt is fæder and sunu and halig gast 
48.62.29: god ælmihtig fæder wæs æfre god butan anginne and he gestrynde ænne sunu of him sylfum 
48.62.30: se sunu is his wisdom se þe wæs æfre of þam fæder acenned and þurh þone he geworhte ealle gesceafta 
48.62.31: se halga gast wæs æfre of þam fæder and of þam sunu acenned a forð steppende 
48.62.32: forþam þe he is hyra begra willa and lufu 
48.62.33: ðurh þone synd ealle gesceafta geliffæste 
48.62.34: ðas þry hadas fæder and sunu and halig gast habbað ane godcundnysse and hi synd þry on hadum and an ælmihtig god 
48.62.35: ælc heora an is ælmihtig god ac na þeahhwæþere þri godas ac þri synd an ælmihtig god 
48.62.36: hi wæron æfre þry and an þri on haum and an on godcundnysse 
48.62.37: ealle hi synd gelice mihtige and æfre hi þry wyrcað an weorc forþam þe se fæder gifþ ealle þingc þurh his wisdom and þurh his willan 
48.62.38: se wisdom is þæs fæder sunu æfre of him anum and se halga gast is heora begra willa and lufu æfre of him bam 
48.62.39: næs se fæder akenned ne geworht ne of nanum oþrum ne com ac he wæs æfre 
48.62.40: se sunu wæs æfre acenned wisdom of þam wisan fæder 
48.62.41: se halga gast wæs æfre of him bam swa swa we ær cwædon 
48.62.42: seo sunne þe ofer us scinð is lichamlic gesceaft and næfþ swaþeah þreo agennyssa on hire and is seo lichamlice edwist þæt is þære sunnan trendel 
48.62.43: oþer is se leoma oððe beorhtnys æfre of þære sunnan seo þe onliht ealne middaneard 
48.62.44: þridde is seo hætu þe mid þam leoman becymð to us 
48.62.45: se leoma is æfre of þære sunnan and æfre mid hire and þæs ælmihtigan godes sunu is æfre of þam fæder acenned and æfre mid him wunigende 
48.62.46: be þam cwæþ se apostol paulus þæt he wære his fæder wuldres beorhtnys 
48.62.47: þære sunnan hætu gæþ of hire and of hire leoman and se halga gast gæþ æfre of þam fæder and of þam sunu gelice 
48.62.48: be þam is ðus awriten 
48.62.49: nis nan þe hine behydan mæge fram his hætan 
48.62.50: fæder and sunu and halig gast ne magon beon togædere genamode ac hi ne beoð swaþeah nahwar totwæmede 
48.62.51: nis na se ælmihtiga god na þryfeald ac is þrynnyss 
48.62.52: se fæder is æfre fæder and se sunu is æfre sunu and se halga gast æfre halig gast and heora nan næfre of þam hade þe he is ne awent forþam þe god is unawendendlic 
48.62.53: se sunu ana underfeng menniscnysse and wearð to men geboren þa þa he wolde on sawle and on lichaman of sancta marian butan weres gemanan and heo þurhwunað mæden a on ecnysse 
48.62.54: hwæt þa se hælend crist godes sunu wunode on þissere worulde on þære menniscnysse ðreo and xxx geara and mid menigfealdum wundrum geswutelode þæt he is soð god 
48.62.55: he þrowode syþþan sylfwilles deað on rode ahangen and us alysde fram þam ecan deaþe mid his hwilwendlicum deaþe 
48.62.56: his lic wæs bebyrged and he on þam fyrste helle gehergode and aras syþþan on þam þriddan dæge of deaðe 
48.62.57: he astah to heofonum and cymð eft on ende þissere worulde and ealle men þe æfre sawle underfengon arisaþ of deaþe and cumað him togeanes 
48.62.58: se ylca god þe ealle þingc of nahte geworhte mæg aræran ða formolsnodon lichaman of þam duste 
48.62.59: ðonne betæcþ crist ða manfullan mid lichaman and mid sawle into hellewite a on ecnysse 
48.62.60: and þa godan he læt mid him into heofonan rice to þam ecan lyfe 
48.62.61: and naþrum werode ne becymð næfre nan ende 
48.62.62: forþam þe þa manfullan beoð æfre cwylmiende on hellesusle endeleaslice on unasecgendlicum tintregum 
48.62.63: and þa godan þe gode on þissum life gecwemdon rixiað mid him on heofonan rice on unasecgendlicre blisse a on ecnysse buton æghwilcum ende 

48.62.64: us is þonne mycel nydþearf þæt we þencean us sylfe and gemunan and þonne geornast þonne we gehyrað godes bec rædan and reccan and godspel secgan and his wuldorþrymmas mannum cyþan 
48.62.65: uton we þonne georne tilian þæt we æfter þam þe betere syn and þe selran ðære lare þe we oft gehyrdon 
48.62.66: eala men þa leofestan hwæt we sceolon geþencean þæt we ne lufian to swiðe þæt we forlætan sceolon oððe forhwon sculan we forlætan to swiþe þæt we ecelice habban sculan 
48.62.67: geseoð we ful georne þæt nænig man on worulde to ðam micelne welan hafað ne to ðam modiglice gestreon her on middangearde þæt se on medmiclum fyrste to ende ne cume and þæt eall forlæteþ þæt him her ær on worulde wynsumlic wæs and leofast to aganne and to habbanne and se man sylf næfre to þam leof ne bið his neahmagum and his woruldfreondum ne he fram nænigum men to þam swiþe gelufad bið syþþan se lichama and se gast gedælede beoð þæt he sona syþþan ne sy onscunigendlic and his neawest laðlic and unfæger 
48.62.68: nis þæt nan wundor hwæt biþ hit la elles butan flæsc syþþan se eca dæl of biþ þæt is seo sawul 
48.62.69: hwæt byþ la elles seo laf butan wyrmes mete 
48.62.70: hwær beoð þonne his welan and his wlenca 
48.62.71: hwær beoð þonne his wista and his idelnys 
48.62.72: hwær beoþ þonne þa idlan gegyrlan 
48.62.73: hwær beoð þonne þa glengas and þa miclan gegyrlan þe hi þone lichaman ær mid frætewedon 
48.62.74: hwær cumaþ þonne his willan and his fyrenlustas þe he ær on worulde beeode 
48.62.75: hwæt he ðonne sceal mid his sawle anre gode ælmihtigum riht awyrcean and agyldon ealles þæs þe he her on worulde to wommum gefremode 

48.62.76: we magon nu gehyran secgan be sumum welegan men and woruldricum 
48.62.77: ahte he on þissere worulde micelne welan and swiþe modiglicum gestreon and mænigfealde and on wunsumnysse leofode 
48.62.78: þa gelamp him þæt his lif wearð geendod and færlic ende on becom þysses lænan lifes 
48.62.79: ða wæs his neahmaga sum and his woruldfreonda þæt hine swiþor lufode þonne ænig oþer man he þa for þære langunge and for þære geomrunge þæs oþres deaþes ne mihte lengc on þam lande gewunian 
48.62.80: ac he unrotmod of his earde and of his cyþþe gewat and of þam lande fela wintra wunode and him næfre seo langung ne geteorade ac hine swiþe hyrde and þreade 
48.62.81: þa hine ongan eft langian on his cyþþe to þam þæt he wolde geseon eft and sceawian þa byrgene and hwilc se wære þe he ful oft ær mid wlite and mid wæstmum fægere mid mannum geseah 
48.62.82: him þa to clypedon þæs dædan ban and þus cwædon 
48.62.83: to hwon come þu hiþer us to sceawienne 
48.62.84: nu þu miht her geseon moldan dæl and wyrmes lafe þær þu ær gesawe godeweb golde gefagod 
48.62.85: sceawa þær nu dust and dryge ban þær þu ær gesawe æfter flæsclicere gecynde fægere limu on to geseonne 
48.62.86: eala forþam þu freond and mægman min gemune me and ongit þe sylfne þæt þu eart nu þæt ic wæs geo 
48.62.87: and þu bist æfter fæce þæt ic eom nu 
48.62.88: gemune þis and oncnaw þæt mine welan þe ic geo hæfde syndan ealle gewitene and gedrorene and mine herwic syndon gebrosnade and gemolsnode 
48.62.89: ac onwend þe on þe sylfum and þine heortan to ræde gecyrre and geearna þæt þine bene syn andfencge þam ælmihtigan gode 
48.62.90: he þa swa geomor and swa gnornful gewat fram þære dustsceawunge and hine onwende fram ealre ðissere worulde bygengum and he ongan godes lof læran and þæt leornian and þæt gastlice mægen lufian 
48.62.91: and þurh þæt geearnode godes miltse and god him forgeaf þa gife haliges gastes and eac swilce þæs oþres sawle of witum gefriþade and of tintreogan alysde 
48.62.92: magon we þonne men þa leofestan us þis to gemyndum habban and þas bysne on urum heortum staþelian þæt we ne sculan lufian worulde glengas to swiþe ne þysne middaneard 
48.62.93: forþon þeos woruld is eall forwordenlic and gehrorenlic and gebrosnodlic and feallendlic and eall þeos woruld is gewitenlic 
48.62.94: uton we þonne geornlice geþencean and oncnawan be þisses middaneardes fruman þa he ærest gesceapen wæs 
48.62.95: þa wæs he ealra fægernyssa ful and he wæs blowende on him sylfum on swiþe manigfealdre wynsumnysse fram þam ælmihtigan gode 
48.62.96: and þa he þus fæger wæs and þus wynsum gesceapen wæs 
48.62.97: and þa wæs he ealra godnyssa ful and nu he is wanigenne and scinddende 
48.62.98: nu is æghwonon hearm and wop nu is heaf æghwono and sibbe tolyt nu is æghwonon fyll and slæge 
48.62.99: and æghwonon þes middaneard flyhð fram us mid micelre biternysse and we hine fleondne fylgeat and hine feallende lufiað 
48.62.100: hwæt we on þam gecnawan magan þæt þeos woruld is scyndende and heononweard 
48.62.101: uton we þonne þæt geþencean þa hwile þe we magon and moton þæt we us georne to gode þeoden 
48.62.102: uton uron drihtne hyron georne and him þancas secgan ealra his gyfena and ealra his miltsa and ealra his eadmodnyssa and frymsumnysse þe he us æfre gecydde 
48.62.103: ðam heofonlican cyninge sy lof se lyfað and rixað in ealra worulda woruld a butan ende on ecnysse amen 

