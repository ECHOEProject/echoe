her ongynð be cristendome 

331.10c.1: eallum cristenum mannum is mycel þearf þæt hy heora cristendomes gescad witan and þæt hy heora cristendom rihtlice healdan 
331.10c.2: be cristes agenum naman syn cristene genamode forðam crist is cristenra heafod 
331.10c.3: and ealle cristene men syndon to cristes limum getealde gyf hy heora cristendom gehealdað mid rihte 
331.10c.4: lytel fremað þeah cristen nama butan cristenum dædum 
331.10c.5: ac se bið rihtlice cristen þe cristes larum and his lagum folgað 
331.10c.6: ealswa se apostol cwæð 
331.10c.7: qui se dicit in christum credere et reliqua 
331.10c.8: se þe secge þæt he on crist gelyfe fare se þæs rihtweges þe crist sylf ferde 
331.10c.9: and ðeah hwa cweðe þæt he on crist rihtlice gelyfe and nele his larum ne his lagum folgian he lihð him sylfum 
331.10c.10: and crist sylf eac on his godspelle swytollice þus spæc 
331.10c.11: si diligitis me mandata mea seruate 
331.10c.12: gyf ge me lufian he cwæð folgiað minum larum 
331.10c.13: forðam se me ne lufað na þe nele minum larum rihtlice fyligean 
331.10c.14: nu age we þearfe þe cristene syndon þæt we georne his larum and his lagum fyligean 

331.10c.15: leofan men 
331.10c.16: hit gewearð on geardagum þæt god sylf spæc hludre stefne of synai munte to moyse þam heretogan and to israhela folce 
331.10c.17: and ðus cwæþ be him sylfum and be his agenum lagum 
331.10c.18: ego sum dominus deus tuus et reliqua 
331.10c.19: ic eom ðin drihten he cwæð þe gelædde þe ut of egyptum 
331.10c.20: ne weorða þu fremde godas 
331.10c.21: ne þu þines drihtnes naman ne name on idel 
331.10c.22: wite þæt ðu þæne restedæg freolsige georne 
331.10c.23: eala leofan men us is swyðe mycel þearf þæt we ofer ealle oðre þing god huru lufian 
331.10c.24: and his larum and lagum geornlice fyligean 
331.10c.25: and his halgan cyrican syngallice weorðian 
331.10c.26: ealle we habbað ænne heofonlice fæder and ane gastlice modor 
331.10c.27: seo is æcclesia genamod 
331.10c.28: þæt is godes cyrice 
331.10c.29: and ða we sculan æfre lufian and weorðian 
331.10c.30: and næfre hyre derian wordes ne weorces 
331.10c.31: ac griðian hy symle and healdan butan womme 

331.10c.32: la hwæt fremað cyrichatan cristendom on unnyt 
331.10c.33: forðam ælc þæra bið godes feond þe bið godes cyrcena feond and ðe godes cyrcena riht wanað oððe wyrdeð 
331.10c.34: and egeslice spæc gregorius be ðam þa ða he þus cwæð 
331.10c.35: si quis æcclesiam dei denudauerit uel sanctimonia uiolauerit anathema sit 
331.10c.36: ad quod respondentes omnes dixerunt amen 
331.10c.37: se ðe godes cyrican he cwæð rype oððe reafige oððe halignessa grið brece a he forwyrðe 
331.10c.38: and romana witan him andwyrdan sona and anmodlice cwædon amen ealle 
331.10c.39: þæt bið on englisc swa hit geweorðe 
331.10c.40: eala rihte gedafenað cristenum mannum þæt hi crist sylfne geefenlæcan georne 
331.10c.41: and cristes cyrican weorðian and werian 
331.10c.42: and swa don eac georne swa se halga gast lærð þæt we don sculon 
331.10c.43: ðæt is þæt gehwa georne unriht forlæte and inwerdre heortan hwyrfe to rihte for gode and for worulde 
331.10c.44: la hu mæg man eaðost gehwyrfan fram yfele and fram unrihte butan þæt man deofol georne forbuge 
331.10c.45: and his undæda ealle oferhogie and wið his unlara geornlice scylde 
331.10c.46: and wið þa deoflican eahta heafudleahtras dæges and nihtes warnie symle 
331.10c.47: ðæt is gitsung and gifernes galnes and weamodnys unrotnys and asolcennys gylpgeornys and ofermodignys 
331.10c.48: of ðyson eahta deofles cræftan ealle unþeawas up aspringað 
331.10c.49: and syðþan tobrædað ealles to wide 
331.10c.50: ðonne syndon heahta healice mægnu þurh godes mihta mannum gescyfte 
331.10c.51: ðæt is rumheortnys and syfernys clænnes and modhwærnes glædnes and anrædnys sybgeornes and eadmodnes 
331.10c.52: mid þysan mægenan we us sculon werian and ðurh godes fultum deofol oferwinnan and his unþeawan fæste wiðstandan 

331.10c.53: leofan men ure drihten spæc to moyse hwilum and be ðære gitsunge þus cwæð 
331.10c.54: non concupiscas ullam rem proximi tui 
331.10c.55: ne gyrn ðu on unriht he cwæð æniges þinges þe oðer man age 
331.10c.56: and se apostol cwæð 
331.10c.57: radix omnium malorum est cupiditas 
331.10c.58: gitsung is wyrtruma he cwæð æghwylces yfeles 

331.10c.59: leofan men doð swa ic lære 
331.10c.60: scyldað wið þa gitsunge æfre swyðe georne 
331.10c.61: and warniað eac symle wið gyfernesse georne 
331.10c.62: ðurh gifernesse adam forlet paradisum 
331.10c.63: and eac ic lære georne þæt ænig man ne afyle mid fulan forligere æfre hine sylfne 
331.10c.64: ne ænig ne healde yrre on his heortan ealles to lange 
331.10c.65: ne ænig ðurh worldhoge forsorhgie to swyðe ac hihte on his drihten 
331.10c.66: ne æfre ænig man idelnesse lufige ealles to gelome 
331.10c.67: ne æfre ænig man unnyt lof and idelgylp lufige to swyðe 
331.10c.68: ne æfre ænig man ofermetta lufie ac æfre hy ascunie 
331.10c.69: and scylde man eac wið mansliht æfre swyðe georne 
331.10c.70: and scylde man wið galnysse and wið æwbryce georne 
331.10c.71: and wið ælc wohgestreon beorge man georne ac stryne mid rihte 
331.10c.72: unrihte gemeta and woge gewihta aweorpe man georne 
331.10c.73: and æfre ænig man oðrum ne swicie ealles to swyðe 
331.10c.74: ne ænig man oðerne to nearwe ne hæfte ne on unriht ne geþeowige 
331.10c.75: ne ænig man þurh reaflac oðerne ne rype 
331.10c.76: ne ænig man oðerne on unriht fordeme 
331.10c.77: ne ænig man oðerne ne tyrie ne ne tyne ealles to swyðe 
331.10c.78: ne ænig man hine sylfne mid mane ne forswerie 
331.10c.79: ne on leasre gewitnesse ænig man ne stande 
331.10c.80: ne ænig man ne gewunie þæt he huxlice onhisce 
331.10c.81: ne ðurh blasphemiam god ne gegremie 
331.10c.82: ne ænig man to hlagol sy ne færinga to fægen ne eft ne beo to ormod 
331.10c.83: ne ænig man oþerne bæftan ne tæle ne hyrwe to swyðe 
331.10c.84: ne ænig man andan ne healde on his heortan ealles to fæste 
331.10c.85: ne ænig man oðerne ne hatie to swyðe 
331.10c.86: ne ænig man ne gewunie þæt he mid yfelum wordum to wyriende weorðe 
331.10c.87: ne ænig man sy to sacfull ne ealles to geflitgeorn 
331.10c.88: ne ænig man ne lufige druncen to swyðe ne fule oferfylle 
331.10c.89: ne ænig man myrtenes æfre abite ne blodes ne abyrige 
331.10c.90: ne ænig man wiccecræft æfre begange 
331.10c.91: ne ænig man idola weorðie æfre 
331.10c.92: ne ænig man gemanan wið amansode hæbbe 
331.10c.93: sunnandæges weorðunge nænig man forgyme 
331.10c.94: ælc man his teoðunga gelæste mid rihte 
331.10c.95: freolsa and fæstena healde man georne 
331.10c.96: ðæt man gode behate ne aleoge man æfre 
331.10c.97: ne ænig man mid unandettan heafodleahtrum husles ne abyrige ac andette and bete ær he husel ðicge 
331.10c.98: eac ic lære georne manna gehwilcne þæt he his synna andette georne 
331.10c.99: and mid dædbote clænsie hine sylfne and bletsunge æt biscope and mildsunge gyrne 
331.10c.100: forðam understande se ðe wille eal hit mæg to ðearfe 
331.10c.101: ealswa þæt godspel cwæð 
331.10c.102: penitentiam agite adpropinquabit uobis regnum cælorum 
331.10c.103: doð dædbota eowra synna and eow sona wyrð heofona rice ful geara 

331.10c.104: leofan men on eornost ic lære cyrrað fram yfele and fram unrihte and doð to gode a swa leng swa mare 
331.10c.105: gymað georne godes lage and healdað hy fæste and gelome on gearfæce gearwiað eow to husle 
331.10c.106: eala leofan men ne latiað na ne latiað ac ofstlice efstað and to gode wendað 
331.10c.107: and se ðe wære gitsiende oðra manna þinga and æhta weorðe of his agenan rihte begytenan ælmesgyfa and rumgiful georne 
331.10c.108: se þe wære gifre weorðe he syfre 
331.10c.109: and se ðe wære galsere on fulan forligere weorðe se clænsere his agenre sawle 
331.10c.110: se þe wære weamod weorðe se geþyldmod 
331.10c.111: se ðe wære hohmod weorðe se glædmod 
331.10c.112: se ðe wære idelgeorn weorðe se notgeorn 
331.10c.113: se ðe wære lofgeorn for idelan weorðscype weorðe se carfull hu he swyþast mæge gecweman his drihtne 
331.10c.114: se ðe wære ofermod weorðe se eadmod 
331.10c.115: se ðe wære scaðiende weorðe se swincende on rihtlicre tilðe 
331.10c.116: se ðe wære slapol weorðe se ful wacor 
331.10c.117: and se ðe wære full slaw weorðe se unslaw to cyrican gelome for agenre þearfe 
331.10c.118: se ðe wære twispæce weorðe se soðspæce 
331.10c.119: se ðe wære bæcslitol weorðe se wærsagol 
331.10c.120: se ðe wære stuntwyrde weorðe se wiswyrde 
331.10c.121: and se ðe on unriht abysgode hine sylfne se on halgum gebedum abysgie hine symle 
331.10c.122: and se ðe wære ungeleafful rihtes geleafan weorðe se geleafful godcundes rihtes 
331.10c.123: ðus man sceal ælc unriht mid rihte betan and unweod aweodian and god sæd aræran 

331.10c.124: nu la leofan men gelyfað huru georne and anrædlice beþencað þæt annes and ðrynnes on godcundnesse an is 
331.10c.125: ðæt is fæder and sunu and frofergast 
331.10c.126: ealle þa ðry naman befehð on godcund miht 
331.10c.127: and is untodæled an ece god wealdend and wyrhta ealra gesceafta 
331.10c.128: se is to lufianne and to weorðianne ofer ealle oðre ðing 
331.10c.129: and riht is þæt ælc cristenman eac oðerne lufie and healde mid rihte 
331.10c.130: and þæt ænig oðrum ne beode butan þæt he wylle þæt man him beode 
331.10c.131: ne ænig ne syrwe ne oðrum ne swicie ac healde ælc oðerne mid rihtre getrywðe 
331.10c.132: ic lære eac georne manna gehwylcne þæt he godes ege hæbbe æfre on gemynde 
331.10c.133: and godes hus symle weorðie and werie 
331.10c.134: and sece gelome him sylfum to þearfe 
331.10c.135: sibbe and some lufie man georne 
331.10c.136: and ælc fracodlic facn æfre aweorpe 
331.10c.137: and æghwylcne hæðenscype wordes and weorces forhogie man æfre 
331.10c.138: id est idolatria et ueneficia inimicitias contentiones emulationes rixas animositates prouocationes dissensiones hereses 
331.10c.139: inuidiam zelum commesationes ebrietates et his similia 
331.10c.140: godcundre lare folgie man georne 
331.10c.141: and inwerdre heortan clypie man to criste oft and gelome 
331.10c.142: and cyrican gegrete mid leohte and lacum swa man oftost mæge 
331.10c.143: rihte teoðunga gelæste man glædlice 
331.10c.144: and godes sacerdan hlyste man georne 
331.10c.145: and hy for godes ege weorðie and arlice healde 
331.10c.146: ut dominus dicit qui uos audit et reliqua 
331.10c.147: ælmesgedal dæle man gelome 
331.10c.148: mete þam ofhingredum 
331.10c.149: drenc þam ofðyrstum 
331.10c.150: hushleow gefarenum 
331.10c.151: wæfels þam nacedum 
331.10c.152: frofer þam dreorigan 
331.10c.153: neosunge þam seocan 
331.10c.154: and byrienne þam deadan 
331.10c.155: wydewan and steopcild werie man and nerie 
331.10c.156: and ðearfena gehwylcum helpe man georne 
331.10c.157: domas and dihtas rihte man geornlice þæt leod and lagu trumlice stande 
331.10c.158: beo manna gehwylc hold and getrywe his worldhlaforde æfre mid rihte 
331.10c.159: beo hlaforda gehwylc milde his mannum 
331.10c.160: and hy næfre geswence on unriht to swyðe 
331.10c.161: beo manna gehwylc milde on mode 
331.10c.162: and miltsie for godes ege þær he derian mæge 
331.10c.163: godfæder his godbearn lufie and lære and unrihtes styre 
331.10c.164: paternoster and credan mymerian þa yldran and tæcan heora gingran mid rihtan geleafan 
331.10c.165: on manna gehwylces mode and muðe soðsagu stande 
331.10c.166: on heortan and on weorcan clænnes gelufige 
331.10c.167: on geðance and on þeawan syfernes gelicie 

331.10c.168: eac ic lære georne manna gehwylcne þæt he his luste to swyðe ne fulgange 
331.10c.169: ac mid forhæfednesse oft and gelome wylde hine sylfne him sylfum to ðearfe 
331.10c.170: and doð swa ic lære 
331.10c.171: hyran þa iungan georne heora yldran 
331.10c.172: and lufian and læran þa yldran heora gingran 
331.10c.173: and ða þe lifes weg lædan cunnan gebringan on rihtwege þa ðe ær dweledan 
331.10c.174: and styre man þam stuntum hlyste man þam wisan 
331.10c.175: and afæstnie man symle georne on heortan godcunde þearfe 
331.10c.176: and ealne modes hiht on god sylfne besette man fæste 
331.10c.177: ondræde man domdæg and for helle agrise 
331.10c.178: and ecre reste earnie man georne 
331.10c.179: and æghwylce dæge a manna gehwylc forhtige for synnum 
331.10c.180: and æfre him gehende endedæges wene 
331.10c.181: eala hwæt se bið on worulde wis and gesælig þe ðis eal geðenceð oft and gelome 
331.10c.182: and ðe godes beboda geornlice gymeð 
331.10c.183: and on godes mildheortnesse fullice gehyhteð 
331.10c.184: and se ðe soðe lufe to gode and to mannum gehealdeð mid rihte 
331.10c.185: and mid rihtre dædbote clænsað hine sylfne and ærran gewyrhta georne begeomerað 
331.10c.186: forðam god sylfa behet synfullum mannum þæt he wolde miltsian gyf hi woldon earnian 
331.10c.187: ealswa se witega sang and sæde þa ða he ðus cwæð 
331.10c.188: querite dominum dum inueniri potest et reliqua 
331.10c.189: item propheta dicit 
331.10c.190: in quacumque die peccator conuersus fuerit et reliqua 
331.10c.191: et dominus in euangelio dicit 
331.10c.192: gaudium est angelis dei super et reliqua 

331.10c.193: eala leofan men utan nu efstan and ealle ure lifwegas geornlice rihtan 
331.10c.194: and ne latian na to lange ne ealles to swyðe þe læs þe we forweorðan þonne we læst wenan 
331.10c.195: ac utan us sylfe mid godan geþance on worde and on weorce wenian to rihte 
331.10c.196: and geearnian þa myrhðe mid godes fylste þe ðam is gegearwod þe gode wel gehyrað and his lage healdað þa hwyle þe hy libbað 
331.10c.197: a sy ecum gode lof and wyrðmynt in ealra worulda woruld æfre butan ende amen 

