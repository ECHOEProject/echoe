182.2c.1: qui nauali proelio demicaturi sunt ante in portu et tranquillo mari inflectant gubernacula 
182.2c.2: s sagað her on þissum bocum hu malchus spræc se godes munuc 
182.2c.3: he cwæð þa men þa þe beoð winnende in sciplicum gewinne hig þonne begað ærost þa gereðru in þære hyðe and in þære sæ smiltnesse 
182.2c.4: and hig teoð þa gereðru and hig fæstniað þone stepe þurh þa þilinge 
182.2c.5: and hiora gewuna bið þæt hig fæstlice stonden þæt hig geleornigen in þæs gewinnes onlicnesse þæt hig hiom eft nanwiht ondrædan in þæs soðan gewinnes gefiohte 
182.2c.6: swa me þonne gedyde swiðe cwæð sanctus malchus forþon ic wende þæt min word wæren bismer 
182.2c.7: and he cwæð ærest ic wille beon gefremed in littlum weorce 
182.2c.8: þæt ic mæge sum rust onweg adrifan of minre tungan 
182.2c.9: þæt ic mæge becuman to bræddran gewyrde 
182.2c.10: gif me min drihten þæt lif syllan wille 
182.2c.11: þæt ic minre ehtera tælnysse befleo 
182.2c.12: swa manige cristes cyrcan mid ehtnesse weoxen 
182.2c.13: and þurh martiras hig wæron gewuldrode 
182.2c.14: and þonne æfter þan becom sio miht to þam cristenum 
182.2c.15: þæt wæron ure yldran 
182.2c.16: and nu syndon godes cirican þam weolum maran and þam mægenum 
182.2c.17: hig syndon læssan gewordene 
182.2c.18: and þyllicu þing syndon gereht on þissum bocum and oðre manega þa þe nu togenealæcað 

182.2c.19: sagað heron þæt maronius wære gehaten sum tun se wæs swilce he wære on þrittigum mila fram antiochia byrig 
182.2c.20: and þonne wæs þær to eastdæle nowiht micel tun 
182.2c.21: and þæs gebad æfter gearum swiðe manigne hlaford and swiðe manigne mundboran 
182.2c.22: hieronimus þa wæs forð sprecende þe þis ærest awrat be malchum 
182.2c.23: he cwæð þæt he wære swiðe geong man þa he wunode in siria dælum 
182.2c.24: and he wæs to þæs papan æhte bifealden euagrius his neodfreondes 
182.2c.25: and þone ic nu nemde forþon ic wolde ætywian hwanon ic þis ærest writan ongan 
182.2c.26: sum eald man wæs in þam nehtune þær ic wæs þæs nama wæs malchus 
182.2c.27: þæt is on latinum gereorde cyning genemned 
182.2c.28: and þæt word is on syrisc æþeling gecweden 
182.2c.29: and sum swiðe eald wifman wæs in his gesiðscipe þæra wæs þa iu deaðe swiðe neah þæs þe mannum þuhte 
182.2c.30: and hig wæron butu swiðe geornfulle þæt hig gehiolden godes æ 
182.2c.31: and hit wæs onlice bi hig geworden swa bi zachariam gewearð and bi elisabeth his wife swa hit on þam godspelle wæs in hiora midnesse geworden 
182.2c.32: and þa ongan ic acsian þa lgeornlice bi þisum mannum hu gerad hiora gegaderung wæs þe blodes þe hæmedes þe þæs gastes 
182.2c.33: and þa sæde him eall se þeodscipe geswegre swiðe halige and gode swiðe gecorene and nat ic hwilc wundorlic þing bi þære gitsunge onworpennesse 
182.2c.34: and þa wæs ic gespecende þone mann þinges cuðnesse æt him 
182.2c.35: þa cwæð he to me 
182.2c.36: ic wæs gebur on þam lande þe is haten nisibeni 
182.2c.37: and ic wæs minra yldrena anuga bearn 
182.2c.38: and hig me þa bædon þæt ic wurðe heora wæstma and hiora cynnes and hiora hordes yrfeweard 
182.2c.39: and þa gyrnde ic þæt ic wurðe munuc 
182.2c.40: eala mid hu monigum medum min fæder and min moder me wæron biddende þæt ic forlete mine geþungenesse 
182.2c.41: and me wæs be þisum on micclum tweon þæt ic sceolde forlætan þa hus and þæt ic sceolde fleon mine yldran and hus 
182.2c.42: ne mihte ic gangan to eastdælum for romwarena cempena neahhergunge and for heora gehældum 
182.2c.43: and ic þa hwyrfde lythwon mine fet to westdæle 
182.2c.44: and ic brohte hwæt lyttles ic þa gyt hæfde to wægnyste 
182.2c.45: to hwan spece ic nu þus mænigfealdlice 
182.2c.46: ic þa becom nat ic on hu micclum feo to calcidus þam westene 
182.2c.47: þæt wæs betwux barsan and immas 
182.2c.48: and hit is wið suðdæl geseted 
182.2c.49: þa gemette ic þær munucas 
182.2c.50: and ic þa girnde þæt ic moste wesan in hira þiowdome 
182.2c.51: and þis ic dyde forþan þe ic ongeat þæt þa munucas lifdon on hiora agenum handgewinne 
182.2c.52: and he geseah þæt hig niorwedon mid fæstenum and mid gebedum hiora lichaman unstilnesse 
182.2c.53: þa æfter nowiht manigum wintrum becom me on geþoht þæt ic sohte eft mine yldran and minne eþel 
182.2c.54: and forþan ic hyrde þæt min fæder wæs dead and min moder lifde þa git 
182.2c.55: þa wæs ic gemyndig hire widuwhades 
182.2c.56: and þa þohte ic þæt ic bebohte ænne dæl þæs landes and þæra æhta and þearfum gedælde 
182.2c.57: and þæt ic of oþrum dæle getimbrode mynster 
182.2c.58: and ic nu forsceamige to secganne mine ungeleaffulnesse 
182.2c.59: forþon ic þohte þone þriddan dæl me gehealden to biglifene 
182.2c.60: þa cegde me min fæder se abbud to him 
182.2c.61: and he sæde þæt he gesege þæt ic wære gemearcod mid deofles mearciserne 
182.2c.62: and he sæde þæt þæt wære cuðlice þæs ealdan feondes geswipornis þæt þing þæt me getengce wære 
182.2c.63: and he sæde þæt hit wære þan gelicost þe hund eft hwyrfde to his agenum spiwðan 
182.2c.64: and he sæde þæt manige munucas wæron beswicene in þa ilcan wisan 
182.2c.65: and sæde þæt þis wære eall deofles weorc þeah þe he me ne ætywde opene andwlitan 
182.2c.66: and he þa asette þa bysne beforan me hu se deofol beswac adam and euan ecre hyhte on frymðe middaneardes 
182.2c.67: and þa æt nyxtan cwæð malchus leat se abbud gebigedum cneowum and bead þæt ic hine ne forlete ne þæt ic me sylfne ne forlete ne esl in minre handa forþan þe ic underbæc besege 
182.2c.68: malchus 
182.2c.69: forþan me oferswiðde se wyrresta sigor forþan na spræce na for minre þearfe 
182.2c.70: and he me þa wæs fyligende and me þa ehtode ut of þam mynstre 
182.2c.71: efne þam geliccost þe he þa iu bære min hræw 
182.2c.72: þa ic ut eode of þam mynstre þa grette he me and he wæs cweþende 
182.2c.73: ic seo þæt þu eart gemearcod mid deofles mearciserne 
182.2c.74: and ne sece ic þæt þing ne nænige ladunge ic ne cepe eft 
182.2c.75: forþan ic wat þæt sceap þæt þe bið gongende ut of þam eowde 
182.2c.76: þonne bið him sona on geopenad wulfes bite 
182.2c.77: and þa wæron þe fersce siðfæt donde to edissum 
182.2c.78: and hig wæron farende þurh an westen on hiora ful cuðne weg 
182.2c.79: þa wæron þær sarocine gesamnode þæt hig sætnodan manna 
182.2c.80: and þa hit genealæcte þæt hig sceoldon feran in þone fræcnan weg 
182.2c.81: þa gesamnodan hio micel werod tosamne þæt hig mihton þa fræcnesse genesan 
182.2c.82: and in minum geferscipe wæron weras and wif 
182.2c.83: and þær wæs ealdra manna and iungra and lytelra cilda swa þær wære hundsiofontig 
182.2c.84: and þa þiccodan þider semninga þa ismaheli on horsum and on olfendum 
182.2c.85: and hig hæfdon geþwinglode loccas and scearp fex on hiora hiafde 
182.2c.86: and healfnacode on hiora lichaman buton þæt hig wæron mid ænlypigum riftum ymbhangene 
182.2c.87: and wide sceos hangodan on hira fotum 
182.2c.88: and bogan hangodan on hiora eaxlum 
182.2c.89: and hig bæron lange sceaftas 
182.2c.90: and ne coman hig na to fiohtanne ac þæt hig woldan mid hloðe geniman 
182.2c.91: and þa wæron we gegripene and todælde 
182.2c.92: and þa ymb þrage cwæð malchus and æfter longre yldo þa ongan ic don hreowe mines siðfætes 
182.2c.93: and ic wæs gehloten mid anum wife in anes ceorles þeowdome 
182.2c.94: þa wæron wit twegen on anum olfende þurh þæt rume westen 
182.2c.95: and wit unc simble ondredon hwonne wit sceoldon feallan of þam olfende and of ahreosan 
182.2c.96: and miccle ma wit hangodan be þam olfende þonne wit þæron sæton 
182.2c.97: and uncer mete wæs healfsoden flæsc 
182.2c.98: and uncer wæta wæs olfenda miolc 
182.2c.99: and nat ic on hu micclum fæce se siðfætt wearð geendod 
182.2c.100: þa become wit to þam inneran dæle þæs westenes þær uncer hlæfdige wæs and hire bearn 
182.2c.101: þa wæron wit bædde bi hæþenra þeawe þæt wit sceolden hig wurþian 
182.2c.102: and wit wæron belocene in carcerne 
182.2c.103: þa wit þis dydon þa ne forlet þære lyfte smyltnes unc wesan gegerede 
182.2c.104: buton þæt an þæt wit uncre sceome mihton bewreon 
182.2c.105: þa sealde man me sceap to healdenne 
182.2c.106: and þis an wæs minra yfela eaðnys þæs þeowdomes þe ic on wæs þæt ic minne hlaford and mine efenþeawas swiðe sealdan geseah 
182.2c.107: þa þuhte me þæt ic hæfde hwæthwugu gelices þam eadigan iobe 
182.2c.108: andic wæs moyses gemyndig hu he fedde his nytenu in westenne 
182.2c.109: and þa wæron wit þær fedde mid niowe cyse and mid meolca 
182.2c.110: and ic þa sang mine sealmas þa þe ic iu nat hwonne in mynstre geleornade 
182.2c.111: and ic wæs gelustfullod minre hæftnyde 
182.2c.112: and ic dyde gode þancas forþan ic funde þone munuchad in þam westene þe ic ær on mynstre forlet 
182.2c.113: eala hwæt ne bið æfre owiht gesundfullices in þam deofle 
182.2c.114: eala hwæt þæs diofles geswipornys syndon swiðe unasecgendlice 
182.2c.115: and me þa geeode þæt ic gemette þæs diofles æfste þær ic wæs dyrne in þam westene 
182.2c.116: þa geseah min hlaford þæt his eowde wæs weaxende and na waniende 
182.2c.117: and næs ænig facen þæt he funde in me ac wæs gemyndig þæs apostoles gespræces sancte paules 
182.2c.118: forþon he cwæð þæt man sceolde þeowian his hlaforde swa his drihtne 
182.2c.119: and þa wolde he gedon þæt ic him wære borhfæst and þæt ic him wære getreowra þonne ic ær wæs 
182.2c.120: and þa ætfæste he me mine efenþeowene seo þe wæs ær oðres gemæcca ic nat hwanne 
182.2c.121: and þa wiðsoc ic hire 
182.2c.122: and ic sæde þæt ic wære cristen 
182.2c.123: and ic sæde þæt me nære alyfed oðres mannes wifes to onfonne 
182.2c.124: and ic sæde þæt hire wer lifde þeah þe heo gehæftedu wære 
182.2c.125: and he wæs alæded onweg fram hire þurh oðerne hlaford 
182.2c.126: and þa wæs se min hlaford in micle hatheortnysse 
182.2c.127: and he wæs swiðe unlioðe wac geworden wið me 
182.2c.128: and he gebrægd his swurd and wolde me ofslean þær ic him ne æt onette þæt ic þæt wif gegripe be hire earme and me toforan abræd 
182.2c.129: and þær þis nære þonne wære min blod instæpe agoten 
182.2c.130: and þa com þær swiðe hraðe þære nihte þysternys þæt wit sceoldan bion tosamne geþydde 
182.2c.131: and þa lædde ic min þæt niowe wif in min þæt healfclæmede hus 
182.2c.132: and wit þa wæron butu swiðe unrote geworden for þy hæmede þe wit wendon þæt wit hæman sceoldan 
182.2c.133: and uncer laþette ægþer oþer þeah þe he hit oþrum ne sæde 
182.2c.134: and þa ongeat ic soðlice cwæð malchus mine hæftnede 
182.2c.135: and ic me astrehte on þa moldan 
182.2c.136: and ic ongan wepan minne munuchad þone þe ic ær forleas 
182.2c.137: and ic cwæð þæt ic wære to þære yrmðe gehealden and þæt me mine mandæda to þan gelæddon þæt ic þa sceolde wesan ceorl on hariendum heafde 
182.2c.138: and þus he wæs specende wið hine sylfne 
182.2c.139: hu nyt is me nu þæt ic ær mine yldran forhogode and minne eþel and minne hired 
182.2c.140: and þis ic dyde for drihtne þæt ic þis eall forhogode 
182.2c.141: ac hit is n þæt ic þis eall forþan þrowige forþan ic eft gyrnde þæt ic sohte minne eþel 
182.2c.142: and ic þa wæs specende to minre sawle cwæð malchus and ic cwæð 
182.2c.143: hwæt do wit la sawul 
182.2c.144: wit willað forweorðan þonne wit beoð oferswiðde 
182.2c.145: hweþer onbidað wit nu on drihtnes handa þe wit þonne unc acwellan mid uncer agene swurde 
182.2c.146: hwerf þu nu þin swurd in þe 
182.2c.147: forþan þære sawle deað is ma to ondrædenne þonne þæs lichaman 
182.2c.148: þonne hafað sio geþungennys gehealden hire martirhad 
182.2c.149: and þonne ligð min lichama in þissum westene unbebyriged 
182.2c.150: and me is crist to gewitan þæt ic þonne bio min ehtere geworden and ic bio martir 
182.2c.151: and þa ic on þis wæs specende cwæð malchus þa genam ic min þæt scinende swurd and ic gehwyrfde þone ord ongean me 
182.2c.152: and ic cwæð to minum þam ungesæligan wife 
182.2c.153: hafa þu me ma to martire þonne to were 
182.2c.154: and þa astrehte hio hig to minum fotum and cwæð 
182.2c.155: ic þe bidde þurh hælend and þurh þisse tide nydþearfe þæt þu ne ageote þin blod 
182.2c.156: gif þe þonne licige to sweltenne asend þonne þin sweord in me þonne bioð wit swa ma tosamne geþeodad 
182.2c.157: and þeah þe min wer eft hwyrfe to me þonne gehealde ic þeahhweþere þa clænnyss þa þe me sio hæftnyd gelærde 
182.2c.158: ac forhwann sweltest þu ær þu sig to me geþioded 
182.2c.159: ic þe þonne andette þæt ic swelte ær ic wille beon to þe geþeodad 
182.2c.160: ac hafa þu me to þan geþungennestan wife 
182.2c.161: and wit syn ma þurh þa sawle tosamne geþiodad þonne wit syn þurh þone lichaman 
182.2c.162: þonne wenað uncre hlafordas þæt wit syn swa swa gesinhiwa 
182.2c.163: crist þonne wat uncre clænnyss mid þy þe he gesihð hu wit doð 
182.2c.164: ic þonne andette cwæð malchus þæt ic aforhtade and ic wæs wundrigende on þæs wifes word 
182.2c.165: and ic hig þa lufode swiðor þonne ænig riht wif 
182.2c.166: and ic næfre ne geseah hire nacode lichama 
182.2c.167: ne ic næfre ne æthran hire nacodum leomum 
182.2c.168: ic þa ondred þæt ic in þære sibbe forlure þæt ic ær in þam gefiohte gehiold 
182.2c.169: and þa æfter þon þe manige dagas wæron forð gewitene þa gesegon uncre hlafordas þæt wit lufedan unc betweonan 
182.2c.170: þa ne wendon hig nanes fleames to unc 
182.2c.171: ac hio unc bædan to gemangum 
182.2c.172: and þa æfter micelre tide sæt ic ana in þam westenne 
182.2c.173: and ic ne geseah nowiht buton eorðan 
182.2c.174: þa ongann ic swigiendlice þencan be manegra munuca life 
182.2c.175: and ic þohte ealra swiðest ymb þone abbud þe me getydde 
182.2c.176: and ic his wæs gemyndigost hu he me genam and he me forleas 
182.2c.177: and þa ic þis wæs þencende cwæð malchus þa geseah ic micelne æmettena heap up astigendne 
182.2c.178: and hio bæran maran byrðene þonne hiora agene lichaman wæron 
182.2c.179: and sume hio twiccedan þa grasu mid hiora muðe 
182.2c.180: sume hio wurpon þa moldan up 
182.2c.181: and hio wæron forsettende þara wætera rynas 
182.2c.182: and hig wæron gemyndige þæs toweardan hungres þy læs þa ofþinenan corn in brord gehwyrfden 
182.2c.183: and hig forcurfon þæt ingebrohtan sæd 
182.2c.184: and sume hig ongunnon swa hio mid heafde bæren deadra manna lichaman 
182.2c.185: and hig dydon þæt gyt mare to wundrienne is 
182.2c.186: þæt wæs þæt in swa micclum heape þæra æmettena þe þær wæron ut gongende þæt hiora nænig þam in gan gendum æmettum ne wiðstod 
182.2c.187: eac þonne gif hiora hwilc geseah þæt hiora hwilc gefeoll under þam byrðenum þonne wæron þa oðre sona in hiora fultume and gesetton þa byrþene eft on hiora eaxle 
182.2c.188: to hwan spece ic nu þus fela cwæð malchus 
182.2c.189: se dæg me ætywde swiðe micele wæfersyne 
182.2c.190: and ic þa wæs gemyndig þæs snottran salomones 
182.2c.191: forþan he sæde þæt þa latan mod wæron gereht in æmettena onlicnysse 
182.2c.192: þa ongan me langian for minre hæftnyde 
182.2c.193: and ic ongan gyrnan þæt ic sohte eft min mynster 
182.2c.194: and ic wilnode þæt ic become to þæra æmettena onlicnysse 
182.2c.195: forþon þær bið gewinn in midnesse þæs mynstres 
182.2c.196: and in godum mynstre ne bið owiht syndriges 
182.2c.197: ac eall hit bið gemæne 
182.2c.198: and þa hwyrfde ic eft to minum huse 
182.2c.199: þa gearn me ongean min þæt ungesælige wif and hio me gegrette 
182.2c.200: þa ne mihte ic hire bedyrnan mines modes unrotness 
182.2c.201: forþan hit wæs on minum andwlitan gesyne 
182.2c.202: þa gehyrde hio fram me þæt ic hig hwette to fleame 
182.2c.203: and þa sette hio swigunge betwuh hire geleafan hiht 
182.2c.204: and wit þa wæron on midnesse miccles eges 
182.2c.205: þa genamon wit on midnyss þæs eowdes twegen buccan 
182.2c.206: þa wæron on wundorlicre micelnesse 
182.2c.207: and wit hig acwealdon 
182.2c.208: and wit geworhton þa hyde to twam kyllum 
182.2c.209: and gehioldan hiora flæsc unc to wægnyste 
182.2c.210: and þa on æfenne wende uncer hlaford þæt wit wæron in uncres cofan digolnesse þa ongunnon wit feran 
182.2c.211: and wit dydon þæs flæsces hwylcnehwugu dæl in þa kylla 
182.2c.212: and þa coman wit to anre ea 
182.2c.213: seo wæs þanon on tyn milum 
182.2c.214: and þa bleowan wit þa kylla and astigon þæron and scufon hig þa ut on þa ea 
182.2c.215: and wit reowan sticcmælum mid uncrum fotum oðþæt hig unc asetton swiðe feor on oðre healfe þære ea þæt þa ne mihton uncre swaðe findon þa þe unc æfter ferdon 
182.2c.216: and þa in gemang þissum wearð uncer wegnyst afulod 
182.2c.217: and hit feoll of þam kyllum buton þæt wit mihton þry dagas big lifian 
182.2c.218: and þa æton wit þehhweþere swyðe fullice þæt wæter æfter 
182.2c.219: and wit wæron gemyndige þæs toweardan hungres 
182.2c.220: þa gewiton wit swiðe on weg 
182.2c.221: and wit locodon swiðe oft underbæc 
182.2c.222: and miccle oftor wit urnon nihtes þonne dæges for sarcina hergunge and for þære sunnan bryne 
182.2c.223: and ic earma nu aforhtige to secgenne hwæt me becom cwæð malchus 
182.2c.224: and ic eom nu ealle mode orsorh 
182.2c.225: and þeahhweþere me nu forhtað eall se lichama 
182.2c.226: and þa locodon wit þy þriddan dæge underbæc 
182.2c.227: þa þuhte unc þæt wit gesegon sittan twegen men on twæm olfendum 
182.2c.228: and þa efstan mid þære mæstan hrædnesse 
182.2c.229: þa sona aforhtade uncer mod 
182.2c.230: forþan hit bið ælces yfeles forewis 
182.2c.231: forþan wit wendan þæt þæt wæren uncre hlafordas 
182.2c.232: and wit unc þa ondræddon oð deað 
182.2c.233: efne þæt me þuhte þæt sio sunne swearte scine 
182.2c.234: and wit wendon þæt þæt sand uncre swaðe geypte 
182.2c.235: þa gesegon wit on þa swiðran healfe nowiht feor unc an eorðscræf 
182.2c.236: and wit unc ondredon þæt þær wæron næddran cyn in þam eorðscræfe 
182.2c.237: and wit eoden hweþere þider in 
182.2c.238: and wit unc gestaðelodon sona on þa wynstran healfe þæs scræfes 
182.2c.239: and ofer þis wit ne dorston bion ut gangende 
182.2c.240: forþon wit unc ondredon gif wit ut eoden and flugon þæra næddrena deað þæt wit þonne bicoman to deaðe 
182.2c.241: and þa cwædon wit her wit habbað hælo gif drihten unc wile fultmian 
182.2c.242: and gif he forhigeð uncet fyrenfulle þonne habbað wit her byrgene in þissum eorðscræfe 
182.2c.243: tellað ge nu la hwilc modes fyrhtu unc þa wæron and hwilc ege þa wit gesegon uncerne hlaford swiðe yrne standan biforan þam eorðscræfe 
182.2c.244: eala hu miccle hefigra bið se wenenda deað þonne se inbrohta 
182.2c.245: and þis ic spece nu gyt mid swa miccle ege and mid swa miccle fyrhtu þæt me þinceð þæt me sio tunge stomrige 
182.2c.246: and me wæs efne þan gelicost þe ic þa eft gehyrde minne hlaford cegan 
182.2c.247: nis hit gyt forðun þæt ic þwastrian durre 
182.2c.248: and þa sende he uncerne efenþeowa in to unc þæt he uncet sceolde ut alædan of þam eorðscræfe 
182.2c.249: and uncer hlaford hiold hiora olfendu biforan þam scræfe and þær abad mid atogenum swurde uncres tocymes 
182.2c.250: þa mid þy þe se þeow hæfde gegan þreora fæðma oððe feowra in þæt eorðscræf þa ne mihte he unc gesion 
182.2c.251: forþan eagena gewuna bið þæt hio bioð æfter sunnan beorhtnesse swilce heo blinde syn 
182.2c.252: and þa cegde he hluddre stefne and cwæð 
182.2c.253: gangað ut git godwrecan 
182.2c.254: and gongað ut git rodewyrðan 
182.2c.255: forþan inc cegð incer hlaford 
182.2c.256: and þa hig swa cigdon þa ahleop þær an leo ut fram þæs eorðscræfes þystrum 
182.2c.257: and hio swengde on hine and forbat him þone sweoran 
182.2c.258: la leof cwæð malchus hwilc ege unc þa wæs and eac hu micel modes bliss 
182.2c.259: forþan wit gesegon þæt uncer efenþeow wæs forworden biforan unc 
182.2c.260: and se uncer hlaford hlydde þærute and cidde and abad mid getogene sweorde uncres tocymes 
182.2c.261: and he þa þrowade þæs þeowes sleacnysse 
182.2c.262: and he þa æt nextan wende þæt wit twu hine hæfdon ofercumene 
182.2c.263: and þa he þæs þeowes yldinge geseah þa eode he sylf in þæt scræf 
182.2c.264: þa swengde sio lio sona forð and forswealh uncerne hlaford biforan unc and gedranc hire þæt blod 
182.2c.265: ac hwæt la talast þu hu micel ege unc þa wære and hu micel modes bliss 
182.2c.266: forþan wit geseagon uncre feond biforan unc forwordene 
182.2c.267: hwilc man mihte æfre gelyfan þæt þæt deor fuhte for unc 
182.2c.268: and þa mid þy se ege wæs anumen fram unc oðer mare ege unc wæs þa ætywed 
182.2c.269: forþan wit gesegon þa leon in þam eorðscræfe mid hire hwelpum 
182.2c.270: and þa gewat sio lio on uhtan ut of þam scræfe 
182.2c.271: and hio bær hire hwelpas ut mid hio 
182.2c.272: and hio unc forgeaf þæt gestern 
182.2c.273: and þa gyt hweþere ne dorstan wit gan of þam scræfe 
182.2c.274: forþan wit unc ondredon þæt sio leo unc come to 
182.2c.275: and wit wæron ealne þone dæg on þære mæstan modes fyrhto 
182.2c.276: and þa se dæg wæs forð gewiten þa gewiton wit on æfenne ut of þam eorðscræfe 
182.2c.277: and wit astigon on þa olfendan þe uncer hlaford þider on com 
182.2c.278: and wit unc gefyldan niowes ceses 
182.2c.279: and wit bicoman þy teoðan dæge to rome byrig 
182.2c.280: and wit gerehton æfter endebyrdnesse þam ealdormen bi ealre uncer fore 
182.2c.281: and þanon wit þa wæron ferende to mesopotamiam þære mægðe 
182.2c.282: and þær wit bibohtan uncre olfendan 
182.2c.283: and þa æfter þyssum ic com to þam mynstre þe ic ær fram com 
182.2c.284: and þa wæs min abbud forðfered 
182.2c.285: and þa gewat ic to þam munucum þa þe þær wæron 
182.2c.286: and ic hig simble lvfode swa swa swustor 
182.2c.287: and ic wæs swiðe iung cwæð hieronimus þa malchus me þis wæs secgende 
182.2c.288: and þis ic nu secge eow ealdum þæt ic wolde þæt þa clænan and þa unwemman hira clænnysse and hiora unwemnysse forð gehioldan 
182.2c.289: and þæt hig witon þæt bitweoh sweord and betwux westenne and betwux wildeor þæt sio geþungennes ne mæg næfre wesan besmitan 

