in cena domini feria u 

56.27.1: segeð on þisum bocum be þære arwurðnesse þises halgan dæges 
56.27.2: and be þære unasecgendlican mildheortnesse ures drihtenes hælendes cristes hu arfæstlice he on þisum dæge mancynne eadmodnysse onstealde 
56.27.3: swa he æghwylce gode bisne beforan astealde 
56.27.4: dyde he swa se lareow don sceolde 
56.27.5: he æghwæðer ge us mid his wordum lærde ge eac mid his bysnum beforan tacnode hu we don sceoldon 
56.27.6: þonne wæs on þisum dæge þæt ure drihten ælmihtig god hine sylfne to þan geeadmette þæt he to manna fotum onhnah and his þegena fet þwoh swa we nu heræfter gehyran magon 
56.27.7: hu arwurðlice se eadiga godspellere sanctus iohannes se ðe synderlice cristes dyrling wæs þa drihtenlican þenunge æfter þisse endebyrdnysse segð and þus cwæð 
56.27.8: ante diem festum pasche sciens iesus quia uenit ora ut transeat ex hoc mundo ad patrem 
56.27.9: ær þam symbeldæge þære eastrena þe hi on þære ealdan æ wurðodon wiste se hælend þæt seo tid com þæt he of þisum middanearde on heofonas to godfæder feran wolde þanon he wena næfre næs 
56.27.10: þurh his þa ecan godcundnysse eac drihten wolde ærest her in middanearde gebreman and gewurðian þa iudeiscan æfter þære wisan þe on þære ealdan æ beboden wæs 
56.27.11: and þonne wolde he þære ende gesettan 
56.27.12: þe we nu wurðiað on drihtenes circan 
56.27.13: þæt his þæt he wolde his sylfes lichaman and his blod gehalgian mancynne to hælu and to life 
56.27.14: we sceolon þæt witan þæt se haliga lichama ures drihtenes þe we nu on cyrcan þicgað þæt is þæt halige husel þæt wæs ærest on þysum dæge gehalgod manncynne þæs ecan lifes to wedde 
56.27.15: forþam æghwilc þæra manna se þe ðam rihtlice onfehð æghwilc þæra onfehð eces lifes wedd 
56.27.16: cum dilexisset suos qui erant in mundo 
56.27.17: he drihten lufode his þa halgan þa ðe on þisum middanearde wæron 
56.27.18: rihtlice þæt is gecweden 
56.27.19: forþan þe he þa lufan to þam forð wið hi gecydde þæt he efne lichamlicne deað for heora hælu geþrowode 
56.27.20: þa gefylde he sylf þone cwyde þe he ær cwæð 
56.27.21: maiorem namque hac dilectione nemo habet 
56.27.22: he cwæð ne mæg ænig man wið oðerne maran lufan gecyðan þonne hwilc mann his sylfes feorh for his freond sette 
56.27.23: hwæt he þonne þa lufan ure drihten swiðe healice wið eall mancynn gecydde þa he swa ic ær sæde se heofonlica cyning for eallra manna hælu lichamlice deað geþrowode 
56.27.24: forþam we sceolon nu þære micclan lufan urum drihtene singallice þancian æghwæðer ge mid wordum ge mid dædum ge eac mid ealra heortan meagolnysse 
56.27.25: in festiuitate iudeorum facta est cena domini 
56.27.26: on iudea symbelnyssum wæron geworden drihtenes æfengereordu 
56.27.27: and se hælend wæs hlioniende æt þam geweordum mid his apostolum and mid heom mete þigde 
56.27.28: þa wæs se ealda feond his inwites and his facnes swiðe gemyndig 
56.27.29: and sende þa hine sylfne on þæs mannes heortan þe iudas wæs gehaten and hine lærde þæt he sceolde drihten to deaðe belæwan 
56.27.30: wæs he þæs ylca iudas þa mid þam hælende æt þam gereordum 
56.27.31: and he wæs ær on þæra twelf apostola rimgetæl 
56.27.32: ær he þa hine sylfne swiðe earme and unrædlice of þære gemanan and of þære gemynde ealra godes gecorenra adwæscte and adilgade 
56.27.33: þurh þæt þe he mid his þeorre heortan þone wealdend and þæne hyrde heofonas and eorðan swiðe arleaslice on synfulra manna handa to cwale gesealde 
56.27.34: nu cwæð se godspellere þæt se deofol hit sende on þæs mannes heortan þe iudas wæs gehaten 
56.27.35: þæt se feond him openlice utan to spræce þurh earæna gehyrnysse 
56.27.36: ac his heortan and his modgeþanc innan to þam lærde and scynde þæt he drihten to deaðe belæwde 
56.27.37: and eall þætte deofol þar mynte mancynne to þam mæstan yfele gedon eall þæt eft mancynne to þam mæstan gode geeode 
56.27.38: forþan þe ure drihten þurh his lichamlice þrowunge us ealle of ecum deaðe generede 
56.27.39: sciens quia omnia dedit ei pater in manu sua 
56.27.40: he wiste þæt him godfæder eall on his hand and on his anwealde sealde 
56.27.41: ealle godcundlice gesceafta standað on drihtenes gewealdum 
56.27.42: forþan þe is se ylca god se ðe ealle gesceafta gesceop and geworhte 
56.27.43: ealle þing he ætsomne gesyhð and sceawað and ealle þing him beoð opene and cuðe 
56.27.44: nis ænies mannes modgeþanc to ðæs digol þæt hit him behyded sy 
56.27.45: þa drihten þæt ongeat and geseah þæt se deofol iudas lærde þæt he hine belæwde 
56.27.46: ac þæt he þeahhwæðere geþyldelice abær and gemetfæstlice scyrde 
56.27.47: forþan þe he þæt wiste þæt hit æfter his geþohte getimian sceolde 
56.27.48: wiste he þæt he on his sylfes gewealdum and on his godcundre mihte hæfde ægðer ge þone læwend ge þone lærend ge eac þa sylfan þa þe hine eft ahengon be eallum þam he don mihte swa swa he wolde 
56.27.49: and he wiste þæt he hi ealle hæfde on his anwealde 
56.27.50: and eall þæt yfel and eallne þone nið þe hi wið hine gefremodon eall he drihten þæt þurh hine sylfne mancynne to gode gecyrde 
56.27.51: forþan þe godes miht is þæt he ana mæg æghwæt to gode cyrran 
56.27.52: et quia a deo exiuit et ad deum uadit 
56.27.53: and he wiste þæt he fram godfæder on middaneard asend wæs and þæt he eft to godfæder feran wolde 
56.27.54: soðlice þeah þe he drihten us hider on middaneard eadmodlice gesohte on menniscne lichaman hwæðere swaþeah he englas blissode on heora rice and him þar wuldor and fean heold 
56.27.55: and þeah þe he eft of þisum middanearde to godfæder on heofonas ferde hwæþere he her on worulde mid his gecorenum wunað 
56.27.56: forþan his mihte synd þæt he æghwar sy and he þurh his godcundnesse æghwar andweard bið 
56.27.57: surgit a coena et posuit uestimenta sua 
56.27.58: he þa aras se hælend cwæð þa se godspellere fram þam gecorenum and his hrægel asette 
56.27.59: he cwæð þæt he his hrægel asette 
56.27.60: he mænde þæt he hit on anre stowe alede 
56.27.61: mid þi he getacnode þæt he wolde his þone halgan lichaman on deað gesettan for ealles mancynnes hælu 
56.27.62: he hwæðere eft þæne ylcan lichaman swiðe wlitigne and wuldorlicne gefremede þurh his þone halgan ærist 
56.27.63: et cum accepisset lintheum precinxit se 
56.27.64: he þa onfeng line and hine mid begyrde 
56.27.65: þæt is þæt he onfeng þære mæstan strengðe mid þære he þisne middaneard alysde 
56.27.66: and we eac witan þæt þæt bið þegnes riht þonne he wyle teala þenian þæt he hine sceal to þan gyrdan and gearwian þæt he mæge oðrum mannum gedafenlice þenian 
56.27.67: to þan se heofonlica cyning ælmihtig god us hider on middaneard gesohte on menniscum lichaman þæt he wolde þurh his tocyme þenian and ece lif forgifan 
56.27.68: swa he gedyde þurh his þa halgan þrowunge and þurh his þa halgan lare þe he mancynne her on middanearde sæde and cydde 
56.27.69: deinde misit aquam in peluem 
56.27.70: he ða het geotan wæter on læuel and ongan his þegna fet þwean and þaran mid þy line þe he wæs begyrded 
56.27.71: hwæt he drihten on þyssere dæde þa his word and þone his cwyde fægere gefylde þe he ær sylf cwæð 
56.27.72: non ueni ministrari sed ministrare 
56.27.73: he cwæð ne eom ic na to þam on middanearde cumen þæt ic wolde þæt me menn þenodon ac þæt ic wolde mannum þenian 
56.27.74: on þære eadmodlican bysene is ætywed þæt men sceolon heom betweonan beon eadmode and þætte seo idele oferhygd þyses middaneardes sceal beon geflemed þurh þa eadmodnesse þæs þeniendan cristes 
56.27.75: uenit ergo ad symonem petrum 
56.27.76: he þa com to his þegene þe petrus hatte 
56.27.77: næs na þæt he ærest æt him ongan heora fet þwean forþan þe he wæs þæra apostola ealdorman 
56.27.78: geearnode he þy syððan þe he drihten heora eallra modgeþances cunnode 
56.27.79: and be him sylfum hi ealle befran hwæt hi wendon þæt he wære 
56.27.80: þa cwæð petrus him to andsware 
56.27.81: tu es christus filius dei uiui 
56.27.82: þu eart þæs lyfiendan godes sunu 
56.27.83: þa on þære drihtenlican andetnysse geearnode he þone ealdordom ealra godes cyrcena and þa cægan heofona rices 
56.27.84: he drihten com to petre swa ic ær sæde and wolde his fet þwean 
56.27.85: þa cwæð he petrus to him hu mæg þæt min drihten swa beon þæt þu mine fet þwea 
56.27.86: efne swa he cwæde 
56.27.87: ic eom þurh mine tydderlice gecynd lichamlic man and þu eart ece god ealra gesceafta 
56.27.88: nis þæt forþan gedafenlic þæt þu to minum fotum ahnige 
56.27.89: cwæð he crist to him þæt þæt ic her do nastu þæt gyta forhwan ic swa do þu þonne wast hwæðere æfter þysum and ic hit þe secge 
56.27.90: he drihten geseah forhtian þæs his þegnes mod for his þære eadmodlican þenunge 
56.27.91: þa trymede he hine mid his þam gewunelican arfæstnysse þæt he geþyldelice bidan sceolde hwænne he him eft þæt geryne sæde þære eadmodlican þenunge 
56.27.92: þa cwæð him petrus to 
56.27.93: non lauabis michi pedes in eternum 
56.27.94: min drihten ne þweahst þu næfre mine fett 
56.27.95: he forhtade swa ic ær cwæð forþan þe drihtenes eadmodnys 
56.27.96: þuhte him wundorlic and egelic þæt se heofonlica cyning to his fotum ahnigan sceolde 
56.27.97: se mann ana wæs þæt þe eadmodnysse wiðsoc and þeahhwæðere for gehyrsumnesse geþafode 
56.27.98: him cwæð to se hælend gif ic ne þwea þine fett þonne næfst þu dæl mid me 
56.27.99: on þysum is gecyðed þæt seo onþwegenys þæra fota gastlice tacnað gehwæþer ge lichaman clænnysse ge eac sawle 
56.27.100: efne þan gelicost þe he cwæde 
56.27.101: gemune þu and ongyt þæt ælc þæra manna se ðe æfter þysse worulde mid me on heofonan rice eardian sceal þæt he sceal nu ær þurh minne fultum and þurh mine gyfe fram his synnum geclænsod beon 
56.27.102: þa cwæð he petrus to him 
56.27.103: domine non tantum pedes meos 
56.27.104: drihten næs na þæt an þæt þu mine fet þwea ac þu eac þweah mine handa and min heafod 
56.27.105: efne swa swa he cwæde 
56.27.106: nu þu drihten þus egeslice cwyst þæt ic elles næbbe dæl nimende mid þe buton þu mine fet þwea nis nu ænig dæl mines lichaman þæt ic wið þe ætsacan wille ic þæt þu þwea 
56.27.107: þa cwæð crist to him 
56.27.108: se man se ðe aþwegen bið ne bið him þæs þearf þæt hine man eft þwea ac he þonne bið eall clæne 
56.27.109: hwæt mænde he drihten mid þam wordum 
56.27.110: hwæt we witon þæt ne bið ænig man to þæs clæne aþwegen þæt he þæs hwæðere næbbe þearfe þæt he hine eft aþwea 
56.27.111: ac he mænde swa swa ic ær cwæð þa gastlican onþwegenysse 
56.27.112: þæt is þæt halige fulwihtes bæð and synna forlætennysse 
56.27.113: forþan se man se þe rihtlice gefullod bið se bið rihtlice clæne 
56.27.114: ne sceal me hine eft fullian ne þæt alyfed nys ac þa synna and þone incan þe him syððan gelimpeð þonne sceal he þa þurh clæne andetnysse and þurh soðe bote and þurh his tearas hi eft aþwean þæt he eft þurh þæt clæne gewurðe 
56.27.115: et uos mundi estis sed non omnes 
56.27.116: and ge synd clæne cwæð crist to his þegenum næs swaþeahhwæðere ealle 
56.27.117: her on þysum cwyde wæs þæra apostola tosceadennys 
56.27.118: ealle hi wæron clæne butan iudan ana 
56.27.119: he wæs læwa and myrðra and forþan he hine swiðe unladlice mid grine aheng and awyrigde 
56.27.120: and swa ungesæliglice to ecum deaðe and to ecum wite wæs genyðerod 
56.27.121: forþan þe drihten cwæð þæt hi ealle ne wæron clæne forþan þe he geara wiste hwilc heora þæt wæs þæt hine belæwan mynte 
56.27.122: swa he æghwylcne man sceawað ægðer ge þa dæda utan ge eac þa heortan and þæt modgeþanc innan 
56.27.123: postquam ergo lauid pedes eorum 
56.27.124: æfter þam se hælend þa hæfde heora fet geþwegene þa onfeng he eft his hrægle and hine gereordode 
56.27.125: on þam wæs getacnod þæt æfter þan þe he ure drihten for ealles mancynnes hælo lichamlice deað geþrowode and he þisne middaneard aþweoh and generode mid his þy deorwurðan blode and he þa eft onfeng his þa unwemedan gyrlan 
56.27.126: þæt hi his þam halgan lichaman þe he ær for manna hælo on þrowode 
56.27.127: þæne he eft wundorlice and undeadlicne gefremede þurh his þa halgan æriste 
56.27.128: et cum recubuisset iterum dixit eis scitis quid fecerim uobis 
56.27.129: þa se hælend hine gegyrwed hæfde þa gesæt he eft æt þam gereordum and to þam apostolum cwæð witan ge hwæt ic eow dyde 
56.27.130: ic wolde mid þy gecyðan þæt ge þæt wistan nu ic eowre fet þweoh þe eower drihten and eower lareow eom þæt eower sceal æghwilc oðres fet þwean 
56.27.131: and ic eow þæt dyde to bysne þæt to þam geeadmette þæt ic eow nu mid eadmodnysse þenode þæt eower æghwilc sceal oðrum swa mid eadmodnysse þenian 
56.27.132: on þysum cwyde us is openlice gecyðed and æteowed þæt wæ þæs habbað micc neadþearfe þæt we symle tilian on æghwilce tid mid ælmihtiges godes fultume gehwæðer ge geonge ge ealde ge heane ge rice þæt we sibbe and lufe and eadmodnysse us betweonan healdan 
56.27.133: and ure æghwilc oðres god fægnige and æghwilc oðrum to gode fultumige 
56.27.134: and eac þæt ægwilc man wið oðerne arful sy ge on wordum ge on dædum ge on þenigum ge on ælcum þæra goda þe he him to are gecweðen oððe gedon mæge 
56.27.135: ac swilce we sceolon þisne cwyde swa ongytan þætto on þam gemete þe he drihten us ure synna forlæteð þurh andetnessa and þurh bote þæt we þonne sceolon swa urum þam nextan forlætan ealle þa yrnysse and þa æftþancan þe hi wið us gewyrceað 
56.27.136: ac uton nu tilian þæt we don æfter þære drihtenlican bysene swa he us bebead 
56.27.137: uton we don ealle are and ealle eadmodnysse on urum dædum healdan and don wið ure þa nextan 
56.27.138: þæt is wið ealle menn þe gefullode syndon 
56.27.139: and uton forlætan and forgyfan ealle æfþancan and þa yrnysse þe oðre menn wið eow gefremman 
56.27.140: amen amen dico uobis non est seruus maior domino suo 
56.27.141: soð is soð is þæt ic eow secge cwæð se hælend to his þegnum þæt se þeowa ne bið þonne betera ne þonne ricra þonne se is hlaford ne se ærendraca þonne selre ne þonne wyrðra þonne se þe hine sendæð 
56.27.142: efne swa swa he cwæde 
56.27.143: huru ge synd þonne beteran þe ic eower drihten and eower lareow eom 
56.27.144: nu ic þæt ne forhogode þæt ic eow þus mid eadmodnysse þenode þæt eower þonne þæt ne sceal ænig forhicgan þæt he oðrum mid eadmodnysse þenige ægðer gað þas þenunge ge ælce þæra þe him to gode geþenian mæge 
56.27.145: nu ge þas þing witan eadige ge beoð gif ge hi gelæstað 
56.27.146: soðlice þa men beoð eadige þe þa godes bebodu gefyllað 
56.27.147: forþan þe hi onfoð ecere mede and on ecum gefean æfter þysum life 
56.27.148: he drihten wat hwa his æ healdað and hwa þa begangeð swa he sylf heræfter to his apostolum cwæð 
56.27.149: non de omnibus uobis dico 
56.27.150: ne cweðe ic na þas þing be eow eallum ic wat hwæne ic geceose 
56.27.151: on þisum wordum se ungesæliga iudas wæs openlice oncunnon se þe þurh his inwit and þurh his facen ælmihtigne drihten to deaðe gesealde þæne þe his mennisces cynnes alysend and ealra gesceafta reccend and hyrde 
56.27.152: he cwæð se hælend be þam ylcan iudan 
56.27.153: qui manducat mecum panem 
56.27.154: he cwæð se hælend se man se ðe þicgeð þisne hlaf mid me he hafað his hælan wið me 
56.27.155: wa þam þe þurh þone bið mannes sunu to deaðe gesealde micele him wære betere þæt he næfre on þas woruld acænned nære 
56.27.156: efne swa ungesælilice se ungetreowa iudas þam lareowa deað sealde swa him eall his lif to ungesælðum and to yrmðum wearð 
56.27.157: amen amen dico uobis quia unus ex uobis me tradet 
56.27.158: soð is soð is þæt ic eow secge þæt eower an me to deaðe sylleð 
56.27.159: openlice he drihten beforan him eallum sæde þætte iudas wende þæt þone hælend bemiðen wære 
56.27.160: and swa dysine and swa heardre heortan þæt he þæs hwæðere nænige hreowe dyde ne nænig andgit hæfde 
56.27.161: þa locedan þa discipulas heom betweonan 
56.27.162: and wæron on heora modgeþance swiðlice afyrhte and gedræfde swa hit nænig fyren wæs 
56.27.163: and ymbe þæt þohton be hwylcum heora he þæt word gecwæde 
56.27.164: wiste he drihten ana hwa his læwend and myrðra wæs swa swa him nænig þing bemiðen beon ne mæg 
56.27.165: þa wæs þæra discipula an ofer þæs hælendes bearm hlionigende 
56.27.166: wæs þæt þes ylca iohannes se ðe þis æfter endebyrdnysse segð 
56.27.167: lufade hine se hælend synderlice 
56.27.168: þa bycnode petrus him þæt he sceolde æt þam hælende geahsian be hwylcum heora he þæt word gecwæde 
56.27.169: wilnodon þa apostolas symle æghwilc riht and soðfæstnysse to witanne 
56.27.170: and hi myccle ma drihtenes wordum gelyfodon þonne heom sylfum 
56.27.171: forþan heora æghwilc be him sylfum synderlice þus cwæð num quid ego sum domine ac ic hit drihten ne eom 
56.27.172: butan iudas ana he swigode lengust 
56.27.173: forþan þe he wæs on his wordum þam oðrum swa ungelic swa he wæs on his geearnungum 
56.27.174: þeah þe he ealra hludost and eac bealdlicost cwæde 
56.27.175: numquid ego sum rabbi 
56.27.176: segst þu lareow þæt ic sy 
56.27.177: þa cwæð se hælend him to andsware tu dixisti þæt þu cwæde 
56.27.178: þa hlinode sanctus iohannes ofer þæs hælendes breost swa ic ær sæde 
56.27.179: acsode hine þa and him to cwæð min drihten hwilc ure is þæt þæt þa dæde gedon mynteð þæt he þe belæwe 
56.27.180: þa answarode him se hælend and him to cwæð se hit se þe ic þisne bedyptan hlaf ræcan wille 
56.27.181: bestang þa þone hlaf þe he him on handa hæfde an þæt sealtfæt þe him beforan stod and sealde þan scarioþiscan iudan and he hine sona æt 
56.27.182: and æfter þam breades sticce eode him on se wiðerwearde deofol 
56.27.183: and he þa sona þanon ut gewat swa he syððan fram eallum his ræde gewiten wæs 
56.27.184: þa ongan drihten heom endleofonan openlice his halgan þrowunge secgan and ealle þa þing þe he wolde and geteahhad hæfde þæt be him gewurðan sceolde 
56.27.185: segð man eft tomergen hu þæt geworden wære 
56.27.186: ac uton geþencan men be þære bisne þe se hælend þam scarioþiscan iudan þone hlaf sealde 
56.27.187: þæt us is on þam micel wærlicnys getacnad and ateowad on þære onfangennysse ures drihtenes lichaman 
56.27.188: þæt is þonne þæs halgan husles 
56.27.189: uton forþan tihtan þæt wæ syn clæne and unwæmme þam to onfonne swa swa oðre apostolas wæron nalæs swa swa iudas wæs 
56.27.190: to þan þæt we magon and moton beon dælnimende godes rices 
56.27.191: mid urum drihtene hælende criste se þe ealle þas þing for mancynnes lufan and hælu mildheortlice abær and gemetfæstlice aræfnade 
56.27.192: god us gefultumige þæt we to him becuman motan se þe leofað and rixað on ecnysse amen 

