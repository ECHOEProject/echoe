to folce 

49B.10.1: leofan men habbað æfre anrædne geleafan on ænne god and understandað geornlice hu micel þearf is cristenum mannum þæt hi heora fulluhtes gescad witan þæt hi rihtne geleafan cunnon and þone fæstrædlice healdan 
49B.10.2: forðam nah ænig man mid rihte to fullianne hæðene man to raðe buton ðe nearwre neod gewurðe gif he ylde and andgit hæfð þæt he geleornian mæg hwæt fulluht mæne and hwæt riht geleafa sy ne huru ær he geleornige þæt he wite eal hwæt hit behealde 
49B.10.3: ne beo man þæs fulluhtes to ræd 
49B.10.4: ac siððan he bið fulluhtes wel wyrðe siððan he mid rihtan geleafan hit wel understandeð þonne agan ða micele þearfe þe on geoguðe gefullode wurðað þæt hig georne leornian þæt hi heora fulluhtes gescad witan siððan hy þa ylde and þæt andgit habbað þæt hig leornian magon 
49B.10.5: forðam se man þe ne can þæs gescad ne nafað rihtne geleafan he ne færð naht buton he geleornige þæt he hine cunne and hine siððan rihtlice healde 
49B.10.6: ac þæt bið cristenes mannes þearf þæt he smeage aa ymbe cristendom georne and axsige georne hwæt him sy to donne and hwæt to forganne 
49B.10.7: and smeage gelome hu þeos world ærest gewurde and swa forð þæt he wite hu crist to mannum come and eal hwæt he on life adreah for ure þearfe and hu he for us deað þrowode and hu he of deaðe aras and hu he to heofonum astah and hu he þanon eft to ðam micclan dome cymð þe we ealle to sculon 
49B.10.8: on ðam dome witodlice he eowað us his blodigan sidan and his þyrlan handa and þone þyrnenan helm and þa silfan rode þe he for ure neode on ahangen wæs 
49B.10.9: and wile þonne anrædlice witan æt us hu we him þæt geleanodon and hu we urne cristendom gehealden habban 
49B.10.10: wel þam þonne þe hine wel gehealden hæfð and wa þam þonne þe his ær nolde giman swa swa he scolde 
49B.10.11: ac uton don swa us micel þearf is habban æfre anrædne geleafan and fulne hiht on urne drihten 
49B.10.12: and se þe þurh lædenlare rihtne geleafan understandan ne cunne geleornige huru on englisc and cweðe þus gelome 
49B.10.13: credimus in unum deum patrem et filium et spiritum sanctum 
49B.10.14: we gelifað on ænne god ælmihtigne þe ealle þingc gescop and geworhte 
49B.10.15: and we gelifað and georne witan þæt crist godes sunu to mannum com for ealles mancynnes þearfe 
49B.10.16: and we gelifað þæt hine gebære clæne mæden sancta maria þe næfre nahte weres gemanan 
49B.10.17: and we gelifað þæt he micel geþolode and stiðlice þrowode for ure ealra neode 
49B.10.18: we gelifað þæt hine man on rode ahenge and hine to deaðe acwealde and hine siððan on eorðan bebirigde 
49B.10.19: and we gelifað þæt he to helle ferde and þarof gehergode eal þæt he wolde 
49B.10.20: and we gelifað þæt he siððan of deaðe arise 
49B.10.21: and we gelifað þæt he æfter þam to heofonum astige 
49B.10.22: and we gelifað and georne witan þæt he on domesdæg to þam micclan dome cymð 
49B.10.23: and we witan þæt ealle deade men sculon þonne arisan of deaðe and þone micclan dom ealle gesecan 
49B.10.24: and we witan þæt ða sinfullan sculon þonne on an þanon to helle faran and þar a siððan mid deoflum wunian on birnendum fire and on ecan forwirde and þæs ænig ende ne cymð æfre to worlde 
49B.10.25: and we witan þæt ða godan and þa wel cristenan þe her on worlde gode wel gecwemdon þonne on an hi sculon into heofonum faran and þar siððan wununge habban mid gode silfum and mid his englum aa on ecnesse amen 
49B.10.26: ælc cristenman ah þearfe þæt he þis wite and þises rihtlice gelife 
49B.10.27: and se þe his credon elles ne cunne geleornige huru þæt he hine þus cunne 
49B.10.28: and utan don swa us micel þearf is beon geþancole on ælce wisan ure agenre þearfe 
49B.10.29: and habban us aa on gemynde þone timan þe us toweard is 
49B.10.30: þæt is þonne se earma lichama and seo sawl hi todæleð 
49B.10.31: þonne we witan ful georne þæt us forlætæð and nide sculon ealle ure worldfrynd 
49B.10.32: ne magan hi us þonne ænige gode buton hig for ða sawle hwæt don willan 
49B.10.33: ac bið æt gode gelang eal þæt we ðonne gefaran sculon 
49B.10.34: uton þæt geþencan oft and gelome and aa god lufian mid inweardre heortan ofer ealle oðre þingc and his willan geornlice wircan 
49B.10.35: þonne geleanað he hit us swa us leofost bið him si lof and wuldor aa buton ende amen 

