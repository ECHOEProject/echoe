xxxuiiii be ðæs halgan sunnandæges gebede 

338.18.1: leofan menn understandað georne eallswa eow mycel ðearf is þæt ge eowres cristendomes gescead witan and ge eac geleornian þæt ge cunnan þæt ælc cristenman mid rihte cunnon sceall þæt is paternoster and credo in deum 
338.18.2: and butan ge hit on leden geleornian magan geleorniað hit huru on englisc þus 

338.18.3: eala ure fæder þe on heofonum eart 
338.18.4: a sy ðin nama ecelice gebletsod 
338.18.5: and ðin ricedom ofer us rixie symble 
338.18.6: and ðin willa gewyrðe swa swa on heofonum eac swa on eorðan 
338.18.7: geunn us to þissum dæge dæghwamlices fostres 
338.18.8: and us gemildsa swa swa we miltsiað þam ðe wið us agyltaþ 
338.18.9: and ne læt ðu us costnian ealles to swyðe 
338.18.10: ac alys us fram yfele amen 
338.18.11: gloria patri et filio et spiritui sancto 
338.18.12: a sy lof and wuldor fæder and suna and halgum gaste swa swa on fruman wæs and gyt is and symble bið in ealra worulda woruld amen 

338.18.13: leofan men utan don swa us mycel þearf is habban anrædne geleafan and fulne hiht on urne drihten 
338.18.14: and se ðe þurh leden spræce rihtne geleafan understandan ne cunne geleornige huru on englisc and cweðe þus gelome 

338.18.15: credimus in unum deum patrem et filium et spiritum sanctum 
338.18.16: we gelyfað on ænne god ælmihtigne þe ealle ðinc gesceop and geworhte 
338.18.17: and we gelyfað and georne witan þæt crist godes sunu to mannum com for ealles mancynnes ðearfe 
338.18.18: and we gelyfað þæt hine clæne mæden gebære sancta maria þe næfre nahte weres gemanan 
338.18.19: and we gelyfað þæt he mycel geðolode and stiðlice þrowode for ure ealra neode 
338.18.20: and we gelyfað þæt hine man on rode aheng and hine to deaðe acwealdan and hine syððan on eorðan bebyrigde 
338.18.21: and we gelyfað þæt he to helle ferde and ðærof gehergode eal þæt he wolde 
338.18.22: and we gelyfað þæt he syððan of deaðe aras 
338.18.23: and we gelyfað þæt he æfter þam to heofonum astah 
338.18.24: and we gelyfað and georne witan þæt he on domesdæge to ðam miclan dome cymð 
338.18.25: and we gelyfað þæt ealle deade men sculon þonne arisan of deaðe and þone myclan dom ealle gesecan 
338.18.26: and we gelyfað þæt ða synfullan sculon þanon on an to helle faran and ðær a syððan mid deoflum wunian on byrnendum fyre on ecan forwyrde and ðæs ænig ende ne cymð æfre to worulde 
338.18.27: and we gelyfað þæt ða godan and ða cristenan þe her on worulde gode wel gecwemdon þonne on an sculon into heofonum faran and ðær syððan wununge habban mid gode sylfum and mid his englum a on ecnesse amen 

338.18.28: ælc cristenman ah mycle þearfe þæt he ðis wite and ðisses rihtlice gelyfe 
338.18.29: and se ðe his credan elles ne cunne geleornige huru þæt he hine ðus cunne 
338.18.30: and utan don swa us mycel þearf is habban æfre rihtne geleafan and fulne hiht on gode ælmihtigne and lufian hine ofer ealle oðre þing and his willan a wyrcan swa we geornost magan 
338.18.31: þonne geleanað he hit us swa us leofost byð him sy lof and wuldor aa butan ende amen 

