to eallum folke 

186.19j.1: leofan men understandaþ ærest hu micel þearf is eallum cristenum mannum þæt hi cunnon þæt ælc cristenman ah to cunenne þæt is paternoster and credan in deum 
186.19j.2: and buton ge hit on leden leornian magon geleorniaþ hit huru on englisc 

186.19j.3: pater noster eala ure fæder þe on heofonum eart 
186.19j.4: a sig þin nama ecelice gebletsod 
186.19j.5: and þin ricedom ofer us rixhe simle 
186.19j.6: and þin willa gewyrðe swa swa on heofonum eac swa on eorþan 
186.19j.7: geun us to þisan dæge dæihwamlices fostres 
186.19j.8: and us gemiltsa swa swa we gemiltsiaþ þam þe wiþ us agiltað 
186.19j.9: and na let þu us costnian ealles to swiþe 
186.19j.10: ah alys us fram yfele amen si hit swa 
186.19j.11: a sig lof and wuldor fæder and sunu and haligum gaste swa swa on fruman wæs and simle is on ealra worulda woruld 

186.19j.12: credimus in unum deum patrem et filium et spiritum sanctum 
186.19j.13: we gelyfaþ on ænne god ælmihtigne þe ealle þincg gescop and geworhte 
186.19j.14: and we gelyfaþ and georne witan þæt crist godes sunu to mannum com for ealles manncynnes þearfe 
186.19j.15: and we gelyfað þæt hine clæne mæden gebære sancta maria þe næfre nahte weres gemanan 
186.19j.16: and we gelyfaþ þæt he micel geþolode and stiþlice þrowode for ure ealra neode 
186.19j.17: and we gelyfaþ þæt hine man on rode ahencge and hine to deaþe acwealde and hine syþþan on eorþan bebyride 
186.19j.18: and we gelyfaþ þæt he to helle ferde and þarof gehergode eal þæt he wolde 
186.19j.19: and we gelyfaþ þæt he siþþan of deaþe arise 
186.19j.20: and we gelyfaþ þæt he æfter þam to heofonum astige 
186.19j.21: and we gelyfaþ þæt he on domesdæig to þam micele dome cymþ 
186.19j.22: and we gelyfaþ þæt ealle deade men sceolon þone micelne dom ealle gesecan 
186.19j.23: and we gelyfaþ þæt þa synfulle sceolan þanon an an to helle faran and þar mid deoflum drohtnian on ecan forwyrde and on byrnendum fyre and þæs nan ende ne cimþ æfre ma to worolde 
186.19j.24: and we gelyfaþ þæt þa godan and þa wel cristenan þe her on worolde gode wel gecwemdon þonne an an sceolan to heofonum faran and þar siþþan wununcge habban mid gode sylfan and mid his englum a on ecnesse 

186.19j.25: ælc cristenman ah micele þearfe þæt he þis cunne and þises rihtlice gelyfe 
186.19j.26: and se þe his credan elles ne cunne geleorne hine huru þus on englisc ealswa hit awriten is 
186.19j.27: and uton æfre habban fulne hiht and fulne geleafan on god ælmihtigne and lufian hine ofer ealle oþre þincg 
186.19j.28: þonne geleanaþ he hit us swa us leofast biþ on heofonan rice mid ecere blisse a buton ende amen 

