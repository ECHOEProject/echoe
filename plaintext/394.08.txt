incipit narrare miracula que facta fuerant ante aduentum saluatoris domini nostri ihesu christi 

394.8.1: her sagað ymb ðas mæran gewyrd þe to þyssum dæge gewearð þætte ælmihtig dryhten sylfa þas world gesohte and þurh unwemme fæmnan on þas world acenned wæs to þan þæt he eall manna cyn fram hellwara wite alysde and to heofona rices wuldre gefremede 
394.8.2: and to þyssum dæge þe dæg is ælmihtiges dryhtnes gebyrdtid ealne þysne middangeard mid niwan leohte his tocymes he gefylde 
394.8.3: and be þysse gewyrde þe we todæg weorðiað fram worulde fruman ealle godes halige sædon hie þæt on bocum and on halegum leoðum sungon 
394.8.4: and þeah ðe hit ealle sædon and bodedon hwæðre an godes þæra halgena þæt eallra swiotelecost gesang be ðysses dæges weorðunga and swa cwæð 
394.8.5: þis is se dæg þane dryhten geworhte 
394.8.6: utan we blissian and gefeon on him 
394.8.7: forðan ðe on þyssum dæge ealra cyninga cyning and ealra wealdendra waldend þysne middangeard for usse lufan gesohte of ðam hean heofena rice forðam þe ða uplican mid þysse eorðlican and mid þysse neowolan gesceafte him wundorlice þeowiað 
394.8.8: mitte þe hit þa þære eadegan tide nealæhte þætte dryhten lichomlice wolde wesan geboren swiðe cyneþrymlica tacen him beforan samod siðedon 
394.8.9: ærest geeode to þam dæge þe he on geboren wæs þæt nænige men mid wæpnum gefeohtan ne meahton ac hraðe þæs hie mid wæpnum feohtan woldon hiora earmas agaledon and hira handa him gelugon 
394.8.10: and hie sylfe wæron to sybbe geliðe wacede and gefeohtan ne meahton 
394.8.11: swylce þæt eac geeode þætte siofon nihtum ær crist geboren wære þæt sio sunne æt midre nihte ongan scinan swa swa on sumera þonne hio hattost and beorhtost scinð 
394.8.12: þæt tacnode þæt he þas eorðlican sunnan nihtes scinende him to gisle beforan sende 
394.8.13: swylce þæt eac geeode unmanegum nihtum ær crist geboren wæs onsprungon þry wyllas and of þara anra gehwylcum ele fleow fram ærmergen oð æfen 
394.8.14: and manna gehwylcum wæs forgifen þæt he moste niman swa he sylf wolde þara þe þærto cwomon 
394.8.15: swylce manega oðeru wundor þær wæron gewordene ær þære tide þe he on geboren wæs ða nu uneaðe magon wesan arimede toeacan þam þe hie nænig man asecgan ne mæg 
394.8.16: ða þæt geeode þy sylfan dæge þe gyrsandæg wæs þæs ðe dryhten on niht geboren wæs ær morgensteorra up eode ðæt se casere ferde mid ealle his manþrymme to bethlem þære byrig þe dryhten on geboren wæs 
394.8.17: mitte þe hit þa wæs sio þridde tid þæs dæges þæ gyrsandæg wæs he ða beseah on þa lyft ongean þa sunnan and he gæseah mid ealle his werede þe mid him wæs þæt sio sunne beorhtor scan þonne hio æfre ær scine 
394.8.18: and hio wæs eall utan ymbworpenu mid þryfealde gyldene hringe 
394.8.19: mitte ðe agustus se casere þæt geseah he cigde ofer eall þæt werud and cwæð 
394.8.20: þæt is gesyne þæt þis is hiofona cyninges tacen þe he him beforan onsende 
394.8.21: and ic wat þæt sio tid nu ætis þæt he us wille on þas world gesecan 
394.8.22: forðam þe fram fruman middangeardes sæd wæs toeacon oðrum wundrum þa ymb his gebyrd acweden wæron þæt þis wære ytemest þara tacna þe sceoldon wesan gescepen ær þan þe he on þysne middangeard acenned wære 
394.8.23: us ðonne nu gedafenað þæt we þone wuldorfæstan cyning se us his tacn swa swiotolice beforan him sende 
394.8.24: and þa hraðe he abead þæt sended wære to stowa gehwylcre þara þe to his rice belumpe 
394.8.25: and abeodan het ðætte anra gehwylc þara þe on carcern wære þæt se wære ut forlæten 
394.8.26: and þa þe on bendum gesette wæron þæt ða wæron ealle onlysede 
394.8.27: and þa ðe for hiora manum sceoldon wesan acwealde þæt þam eallum wære hira feorh gifen and þæt eallum scyldgum wæron hira scylda forgifene 
394.8.28: and þa to þære sylfan niht ær morgensteorra up eode dryhten wæs geboren on ðysne middangeard 
394.8.29: and hine geborene englas onfengon and hine gebædon and him wundorlico lof sungon and swa cwædon 
394.8.30: wuldor on heannesse gode and on eorðan sib mannum ðæs godan willan 
394.8.31: mitte ðe herodes se cyning geascode þæt crist wæs geboren on bethlem iudea byrig he hine het secan þurh ealle þa mægða þæt he wære acweald 
394.8.32: ane dæge ær þan þe herodes se cyning hete þa cild cwellan dryhtnes engel ætywde iosepe on gesyhðe and cwæð 
394.8.33: genim marian and hælend þæt cild and fer þurh þæt westen to egyptum 
394.8.34: iosep þa dyde swa him beboden wæs and mitte þe hy ferdon hy cwomon to sumum scrafe and hie woldan restan on him 
394.8.35: maria þa astag of ðam nytene hæbbende hælend þæt cild on hire fæðme 
394.8.36: þær wæron þry cnihtas mid iosepe and mid marian an fæmne samod siðiende 
394.8.37: semninga þa ut eodon of ðam scrafe manige dracan þæt mitte ðe 

394.8.38: denum hy locedon on egypta dune and hie wæron swiðe gefeonde 
394.8.39: and mytte þe hie comon to þære ceastre hie nænigne cuðne næfdon mid hwam hie wunian meahton 
394.8.40: hy becyrdon to þara goda temple and mitte þe hio ineode maria hæbbende hælend þæt cild on hyre fæðme eall ða diofulgild gehruron beforan marian fotum and hie wæron gelytlode 
394.8.41: ðæt mitte wæs sæd afradisio þam heretogan 
394.8.42: he þæder cwom mid ealle his werode and he wæs ingangende on þæt templ and he geseah eal þa diofulgild on eorðan licgan 
394.8.43: he eode to marian þære fæmnan and he gebæd hælend þæt cild and he spræc to eallum his werode and cwæð 
394.8.44: þær ðe þis god ne wære nænige þinga ura goda on hyra onsyne gefeollon 
394.8.45: and forþan us is þearf þæt we don swa ura god þy læs his yrre and deaðes frecnes ofer us cume 
394.8.46: æfter þan ða dryhtnes engel æteowde iosepe and marian and him to cwæð 
394.8.47: hwyrfað eft to iudea lande ealle syndon deade þa þe sohton þæne cniht to acwellanne 
394.8.48: hælend þa weox and he wæs gestrangod gaste and mægene and snytero he wæs gefylled mid gode and mid mannum 
394.8.49: him anum is wuldor and weorðmynd on worulda woruld 

394.8.50: hwæt we nu gehyrdon secgan hwylcnehwegu dæl ymb usses dryhtnes gebyrd swylce eac ymb þa wundor þe he on his cildhade worhte 
394.8.51: utan we nu eorne tilian þæt we þe selran syn þonne we þylleca bysena usses dryhtnes beforan us reccan and rædan gehyrað 
394.8.52: utan we healdan sybbe and lufan betwiohs us þonne gyldeð us god ece mede æt ussum ende 

