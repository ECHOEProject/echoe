de uisione isaie prophetae 

331.7b.1: fela is on bocum þæs ðe mæg to bysnan gyme se ðe wille him sylfum to ðearfe 
331.7b.2: an wæs on geardagum gode wel gecweme isaias se witega þe iudea folce fela foresæde swa swa hit syððan soðlice aeode 
331.7b.3: þæt mæg to bysne æghwylcere þeode 
331.7b.4: isaias se witega geseah on gesyhðe swa him god uðe hu þære þeode for heora synnum scolde gelimpan 
331.7b.5: ongan þa singan and ðus secgan 
331.7b.6: audite cæli et auribus percipe terra quoniam dominus locutus est 
331.7b.7: gehyrað nu he cwæð heofonwaru and eorðwaru hwæt god sylfa sæde swytellicre segene 
331.7b.8: bearn ic afedde he cwæð and up hy arærde ac hi me forletan and swyðe ofersawan 
331.7b.9: hy hyrwdan mid wordan þæt hy sceoldan herigean and forletan on dædan þæt hy scoldan healdan 
331.7b.10: and naman heom to ðeawan ælðeodige gewunan and onbæc hwyrfdan ealle heora wisan 
331.7b.11: and forðam sceal geweorðan he cwæð to soðe ic eow secge eower eard weste and eac eowre burga mid fyre forbærnde 
331.7b.12: ælðeodige men eow sculon hergian 
331.7b.13: and ðonne ge gebiddaþ and to me clypiað nelle ic eow gehyran 
331.7b.14: forðam þe ge syndon mid mane afyllede ealles to swyðe and mid unrihte 
331.7b.15: gyt isaias furðor sæde ealswa hit aeode on forsyngodre þeode 

be reaflacum 

331.7b.16: ue impio in malum et reliqua 
331.7b.17: wa manfullan he cwæð for his misdædan edlean his weorca eal he sceal habban 
331.7b.18: min folc is beryped he cwæð eac þurh gytsiende reaferas and wræccena reaflac is on heora hamum 
331.7b.19: and wa þæs gestreones þam ðe his mæst hafað 
331.7b.20: gyt isaias furðor sæde ealswa hit aeode on forsyngodre deoðe 

be idelum rencum 

331.7b.21: pro eo quod eleuate sunt filiæ sion et reliqua 
331.7b.22: for ofermettan he cwæð and idelan rencan eowra leoda þe spiliað and plegað and rædes ne hedað 
331.7b.23: god bereafað and reafian læteð eowere dohtra heora gyrla and to oferrancra heafodgewæda 
331.7b.24: and andfexe weorðaþ ðæra swyðe manege þe mid oferrence glengdan hy sylfe 
331.7b.25: gyt isaias furðor sæde ealswa hit aeode on forsyngodre þeode 

be gitsunge 

331.7b.26: uæ qui coniungitis domum ad domum et reliqua 
331.7b.27: wa eow he cwæð þe lecgað togædere hamas and æhta on unriht begytene on æghwilce healfe 
331.7b.28: wene ge þæt ge sylfe wealdan and wunian swa lange swa ge willan on ðam þe we nu syn 
331.7b.29: ac soð is þæt ic secge ge hit alætað þonne ge læst wenað 
331.7b.30: gyt isaias furðor sæde ealswa hit aeode on forsyngodre þeode 

be oferfylle 

331.7b.31: ue qui consurgitis mane ad bibendum et reliqua 
331.7b.32: wa eow he cwæð þe lufiað untidfylla and ær on morgen oferdrenc dreogað and beotlic lætað þæt ge mare magan þonne hit gemet sy 
331.7b.33: hearpe and pipe and mistlice gliggamen dremað eow on beorsele and ge godes cræfta nan ðing ne gymað 
331.7b.34: and ðy is folces forfaren ealles to wide mare þonne scolde oððe þearf wære 
331.7b.35: and forðam hit wearð swa rædleas þe hit godes beboda forgymde to swyðe and wisdomes ne hedde swa swa hit scolde 
331.7b.36: gyt isaias furðor sæde ealswa hit aeode on forsingodre þeode 

be swicdome 

331.7b.37: uæ qui sapientes estis coram oculis uestris et reliqua 
331.7b.38: wa eow he cwæð þe taliað eow sylfe to ðeodwitan and witan þæt ge syndan æbere mannswican 
331.7b.39: ge fylstað on unriht oftost wið sceatte and nellað to rihte butan man gebicge 
331.7b.40: gyt isaias furðor sæde ealswa hit aeode on forsyngodre þeode 

be unrihtwisnesse 

331.7b.41: ue qui dicitis bonum et malum et reliqua 
331.7b.42: wa eow he cwæð þe taliað ungod to gode and god þing to yfele biter ðing for swete and swete belæþað hwyrfað niht to dæge and dægweorc to nihte 
331.7b.43: and fyligeað eowrum luste ealles to swyðe 
331.7b.44: gyt isaias furðor sæde ealswa hit aeode on forsingodre þeode 

be andgytleste 

331.7b.45: audite audientes et nolite intellegere et reliqua 
331.7b.46: hlystað nu georne he cwæð and nytan na ðe mare lociað brade and nan þing gecnawað mid ænigean gerade þæs ðe eow þearf sy 
331.7b.47: ne ge riht nellað habban ne healdan on eowran heortan swa swa ge scoldan 
331.7b.48: gyt isaias furðor sæde ealswa hit aeode on forsingodre þeode 

be heardheortnesse 

331.7b.49: exceca cor populi huius et reliqua 
331.7b.50: ablend þisse þeode he cwæð andgyt mid ealle nu for heora synnum þæt hi ræd ne aredian oðþæt heora burga weorðan ælæte and weorðan heora eardas swyðe aweste 
331.7b.51: gyt isaias furðor sæde ealswa hit aeode on forsyngodre þeode 

be unlagum 

331.7b.52: uæ qui condunt leges iniquas et reliqua 
331.7b.53: wa þam he cwæð þe ræreð unriht to rihte 
331.7b.54: and undom demeð earmum to hynðe and wudewan and steopcild oftost ahwæneð 
331.7b.55: and forðam he sceal drefan dimne and deopne hellewites grund helpes bedæled 
331.7b.56: gyt isaias furðor sæde ealswa hit aeode on forsyngodre þeode 

be ofertruwan 

331.7b.57: ue qui descendunt in ægiptum in equis sperantes et reliqua 
331.7b.58: wa þam he cwæð þe ofertruwað mægne and mægne and on god ne behiht swa swa he scolde ne his fultum nafað swa his þearf wære ne his earnian nele swa swa he beþorfte 
331.7b.59: ðas ðing gewitegode isaias propheta be iudean and fela hertoeacan 
331.7b.60: and eal hit aeode swa swa he sæde 
331.7b.61: and eac hit mæg to bysne æghwylcere þeode 
331.7b.62: gyme se ðe wille his agenre ðearfe 
331.7b.63: and ongean þas ðing þe beforan standeð he lærde þa þeode godcundre lare þæt hy scoldan bugan georne to rihte 
331.7b.64: he cwæð godes wordum eac to us eallum 
331.7b.65: hæc dicit dominus lauamini mundi estote auferte malum cogitationum uestrarum ab oculis meis 
331.7b.66: ælmihtig god soðlice þus cwæð 
331.7b.67: aðweað eow ic lære and clænsiað eow georne and afyrsiað of minre gesyhðe þa ungeðanc eowra heortena 
331.7b.68: geswicað eowra misdæda and gewuniað to godre dædan 
331.7b.69: spyriað æfter rihtan lagan and rihtwisan doman 
331.7b.70: helpað earmum and hæfenleasum 
331.7b.71: beorgað steopcildum and weriað wudewan 
331.7b.72: and biddað me syððan cwæð ure drihten þæs þe ge willan and ic eow getiðige þæs ðe eow ðearf bið 
331.7b.73: god us gehealde amen 

uerba hieremiae prophetae 

331.7b.74: hieremias se witega mynegode to þearfe godes folc georne and hit ðus lærde 
331.7b.75: audite uerbum domini domus iacob et reliqua 
331.7b.76: gehyrað he cwæð godes word nu ða iacobes hired and eal israhela cyn 
331.7b.77: god acsað eow þises nu and ðus cwæð to eow eallum 
331.7b.78: hwæt onfundon eowre yldran þurh ænig ðing on me þæs ðe heom ðuhte þæt fulriht nære 
331.7b.79: nu hy swa swyðe awendan hy fram me and ferdon on unriht and unræde fyligdon and unriht lufedon and unnytte wurdon nu lange him sylfum 
331.7b.80: ðy ic ðe secge he cwæð þæt ðin agen þwyrnes þe sceal geþregean and ðin frambige þe sceal gederian 
331.7b.81: ac beseoh mid gerade and gecnawað swyðe georne hu biter þe sceal weorðan butan þu gecyrre þæt ðu forlæte to lange þinne drihten and næfdest swa ðu scoldest ege þines drihtnes 
331.7b.82: he cwæð sona þæræfter froferlicum wordum þus to us eallum 
331.7b.83: conuertimini filii reuertentes dicit dominus 
331.7b.84: eala leofan cild cwæð ure drihten gecyrrað ic lære and wendað hider to me 
331.7b.85: weorðaþ on rihtwege and beseoð to eowrum drihtne 
331.7b.86: acsiað georne hu betst sy to farenne and farað æfter þam wege 
331.7b.87: þonne wyrðe ge geborgene gyt gif ge willað þæt ge ne forweorðað 
331.7b.88: ðus hieremias lærde þa ðeode and oft and gelome he myngode hy georne 
331.7b.89: he æt sumum sæle stod æt ðam tempelgeate and openlice sæde and ðus feng on spæce 
331.7b.90: audite uerbum domini 
331.7b.91: hæc dicit dominus bonas facite uias uestras et studia uestra et habitabo uobiscum et reliqua 
331.7b.92: gehyrað he cwæð godes word nu ða and doð swa ic lære 
331.7b.93: godiað georne eowre agene wegas and ealle eowre dæda 
331.7b.94: lufiað rihtwisnesse and unriht ascuniað 
331.7b.95: and gyf ge þonne swa doð and rihtlice demað and on unriht ne tregiað ne earme ne tyrewiað ne unscyldig blod ahwar ne ageotað ne hæðenscipes gymað on ænige wisan eow sylfum to hearme 
331.7b.96: þonne weorðe ic mid eow cwæð ure drihten æfre æt ðearfe and eow ne forlæte æfre æt neode 
331.7b.97: ðus ure drihten cwæð be us eallum he ure helpe and us geunne þæt we magan and motan his willan aredian amen 

