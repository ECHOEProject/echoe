sermo in letania maiore 

57.43.1: men þa leofestan us geðauenað ærest þæt we gemunen and gereccan be gode ealmihtigum þe geworhte heofenes and eorðan and ealle gesceafta 
57.43.2: on þane we sculon geleofan þrinlicna on hadum and anlicne on spede 
57.43.3: oðer is soðlice se had ealmihtigæs fæder oðer is ælmihtiges sunu oðer is almihtiges haliges gastes and þeahhwæðere we scelon andettan ænne god on mægenðrimme and on mihte and on godcundnysse 
57.43.4: forþan se fæder is ece god and se sunu is ece god and se halga gast is ece god 
57.43.5: ealla ðri se fæder and se sunu and se halga gast wæron æfre efenece and æfre beoð 
57.43.6: and hi þry an god sindon fram þan and þurh þæne and on þan syndon geworhtæ ealla þa þing þe gesewene syndon and ealle þa þe ungesewene syndon 
57.43.7: þa ne mæg nan eorðlic man ealle asecgan 
57.43.8: ærest on frimþe he geworhte heofenes and eorðan and sæ and eallæ þa þincg þe on heom syndon and ealle þa englas þe on heofonum syndon and ealle þa þe of englum to deoflum forsceapene wurdon 
57.43.9: æalle he hi of him sylfum mid his orðe ut ableow ðone þe he foremeærestne hæfde gesceapene ofer ealle þa oðre englas þe lucifer wæs hatan þæt is on ure geþeode leohtberend gereht 
57.43.10: ac eft þa he hine silfne his scyppende gelicne don wolde and him þrymsetl on norðdæle heofona rices getimbrian wolde him se ræd ne geþah 
57.43.11: ac wearð swiðe biterlice forgoldan him sylfan and eallum þan þe æt þan ræde mid him weoran and him æfter besawon eallæ wurdon of englum to deoflun forsceapene and on helle besceofene 
57.43.12: þær hi on eacnesse witu þoliað forþan þe hi forhogedon heora sceppend ælmihtigne god 
57.43.13: siððan he geworhto of eorðan lame þonne ærestan man þe æfre wæs þone he be namen adam genæmde and him on bebleow liflicne gast 
57.43.14: and him ealle eorðan gesceafta on geweald sealde and sæfisces þæt hi him heorsumian sceoldon 
57.43.15: and he him eallum naman gescop ægðer ge nytenum ge fugelum ge fixum and hi ealle gyt be þan naman fram eallum mannum synd genemnede þe him adam æt frymðe gesceop 
57.43.16: and ealmihtig drihten of adames wynstran sidan genam þæt ribb þæt he of þæt wif geworhte þe eua hatte 
57.43.17: of þan twam ðurh godes mihte is ealles middaneardes cnosl framcumen 
57.43.18: and him god forgeaf þæt hi ealles gewald agon mosten þe on eorðan wære buton anes treowes blæda þæt is genæmned lifes treow and we hit næmnieð fictreow 
57.43.19: þæt treow is onmiddan neorxnewange 
57.43.20: bi þan treow crist silf forewarnede ægðer ge adam ge euan and him bam sæde þæt swa hwilcum dæge swa hi þæs treowes bleeda æton hi sceoldon forwurðan and hi eac swa dydon 
57.43.21: ac þa se deofol geseah and wiste þæt him god swa mycel forgyfon heafde and he sylf beswicen wæs 
57.43.22: gehiwede hine sylfne on anre neadre hiwe and hi ba beswac and forlærde 
57.43.23: sæde him þæt on swa hwilcum dæge swa hi þæs treowes blæda æton þæt hi wæron siððan þan gelica þe hi geworhte 
57.43.24: ac hit him wearð biterlice forgolden on heora life ge æfter ægðer ge him ge eallum mancynne þe him fram com oð ures drihtnes tocyme 
57.43.25: nigon hund wintre and þrittig wintra adam leofode on þysra worulde on geswince and on yrmðe and siððan to helle for and þær grimme wite þolode fif þusend wintre and twa hund wintra and eahta and twentig wintra 
57.43.26: men þa leofestan us is nu forþi mycel oferðærf nu we þus þurh godes mihte ealle ætgædere syndon þæt we gecyrren of yfele to gode and gehyren mid ealle eadmettum godcunde lare and þære georne foligen 
57.43.27: and us æt gode and æt eallum his halegum are biddan þylæs us deoflo æfter urum forðsiðe ongean wurpon þæt we oft ætgædere ealle wæron and us before halige lare geheordon rædon and we na ðe beteran wæron ac þe mettran 
57.43.28: ac uton us nu wændon men þa leofeston to beterum þingum and forleaton ealle yfele þing and don god swa forð swa we fyrmest magon and to gode þæs georne geearnien and to eallum his halgum 
57.43.29: us is georne to witanna and to hlustenne for hwilcum þingum þeos andwearde tid is us geset to healdene and bærefote to gangene þus on geares firste þas þri dagas 
57.43.30: se feorða is drihtne sylfum gehalgad for his mæran upstige of eorðan to heofenum 
57.43.31: and mid hwylcum þingum we hi healdan sceolon us is georne to witenne 
57.43.32: we hi sceolon healdon on mycelre ædmodnesse and on mycclum geðilde and on soðre lufu and on ealre clænnesse lichama and sawle and godum wæccum and nytweorðum and on feastenum and on halegum gebedum and on misdædum behreowsungum and on ealre godnesse and on lufu godes and manna 
57.43.33: manegum halgum mannum syndon þas gangdagas wiðmetene ac us is lang þæt eall to gerecenne 
57.43.34: uton þeah us georne wið deofol gescildon eallum tidum and us ongean yfelan lare godes mildheortnysse biddan dæges and nihtes 
57.43.35: se deofol dæges and nihtes winð ongean us mid his geleafleaste uton we winnan ongean hine mid leaffulnysse 
57.43.36: he winð mid ofermodignysse uton we mid eadmodnysse 
57.43.37: he us gegearwað galnysse uton we ongean clænnysse 
57.43.38: he gegripð manfulnysse uton we ongean rihtwisnysse 
57.43.39: he us on bebringþ irsunge uton we filigan geþylde 
57.43.40: he us on asent gytsunge uton we began mildheortnysse 
57.43.41: he us mingað to gifernysse uton þeer ongean gehalden forheafdnysse 
57.43.42: and æfre ongean his yfelan willan wyrcan we godes willan 
57.43.43: ealle we sceolon efsten to godes temple swa ða beon doð to heora hyfe to þan þæt we magon getreowlice onbyrigan þa swetnysse þas gastlican huniges of þan godcundum larum 
57.43.44: we gelyfeð men þa liofestan þæs þe readdon on halgum bocum þæt swa hwa swa on þyssere andweardum tide cymð to godes temple and him þær his synna forgyfenysse bitt æt gode mid ealre heortan hylda and mid ealre eadmodnysse þæt him god þære synna forgifenysse sylla þe he ær on twylf monðum gedyde 
57.43.45: and hit is eac awriten þæt nan man hine ne sceal georwenan þæt him god gemildsian nelle þeah þe he þusend synne ongean his willan geworht hæbbe 
57.43.46: þeahhwæðere ne forgifð he us buton we þe raðar fran þam synnum gehwirfon 
57.43.47: us syndon scandon senderlice on þesum dagum forbodene þeah hi on ealcere tide forbodene sin þeah swiðost on þissere tide idele sprece and tæflunga and gebeorscipes 
57.43.48: and þæt him nan man blod ne forlæte ne ne geþrystleece ænig man ætes oþþe wætes to onbyrgenne ær ðære nigoðan tida and ær he mæsæn gehyred hæbbe and barum fotum cristes bec and his rodetacne and oðre halige reliquias eadmodlice gegret hæbbe 
57.43.49: ælcum ge geongum ge ealdum þis fæsten is bebodon þæt hi hit sceolon healice healden and hit þe ma abrecon ne magon þe þæt lægntenfæsten 
57.43.50: wite gehwa swa he geornor sceal gode þeowian and healice fæstenu fæsten þæt þæs þe geornor deofol wile gebringan on þan men þæt he hit gehealdon ne mæg 
57.43.51: ðy we bebeodeð godes beboda and ealra his halgra þæt nan þæra cristenra mannæ þe þis gehyre him beforan rædan oððe elles hwaer hit him gereccan ne geþristlæce he þis fæsten to abrycenne be þan þe he willa him for goda geborgan habban 

57.43.52: men þa leofestan uton gemunon þæne cwyde þæs ædigan apostolus petrus 
57.43.53: he cwæd se deofol us symle enbeþwirað 
57.43.54: uton georne gehealden þis fæsten neah þan þe hit awriton is on halgum bocum þæt þa hit fæstan þe þurh þæs witegan lare to gode gecyrdon and þæt festen swa fæstan swa he him wissode se wæs haton ionas 
57.43.55: be þan is on bocum gewriten þæt god þurh haligne gast hine het faran to sumere mære ceastre seo wæs niniue gehaten and þær sceolde bodian godes bebodu 
57.43.56: ac forþan þe þæt folc wæs awyriged and æubræcon he him swiðe ondred and þider faren ne dorste forþan þe god wæs swiðe irre þære ceastreleode 
57.43.57: þa wolde he forþi godes bebodu forfleon ac him com to cyððe þæt he hi forfleon ne mihte 
57.43.58: he þeah on fleame wæs oðþæt he to sæ becom and him scip gebohte and mid þan scipmannum him þohte ofær sæ to seiglienne 
57.43.59: ac he ne mihte swa he gemynt hafde godes willan forfleon 
57.43.60: ac sona swa he wæs in agan of þæt scip þa gereste he hine on anum ende 
57.43.61: and þa sona swa þa men þe on þan scipe wæren ut on þære sæ dypan gesegled hæfdon þa onsænde god micelne ren and strangne wind and grimme ysta on þa sæ 
57.43.62: swa þæt þæt scip ne mihte naðer ne forð swimmen ne underbeic for ungehyrsumnysse þæs witegan þe ionas wæs haten 
57.43.63: þa forþan ondredon þa scipmen him swiðe þærle 
57.43.64: hluton þa heom betweone for hwylces heora gyltum him swa getimod wære 
57.43.65: and þa behluton hi hit sona to ionam þan witegan and he his nan þing nuste 
57.43.66: þa wundrodon hi sona þæt þæt hlot ofer þane godes ðegen gefeoll 
57.43.67: awehten hine þa of slæpe and rehton hit him eall 
57.43.68: and he þa geþafode þæt hi hine wurpon ut on þa sæ and him fore gebædon 
57.43.69: and god gegearwode þærrihtes ænne micelne hwæl and he hine forswælh 
57.43.70: and he wæs on him þri dagas and þri niht 
57.43.71: and siððan ealswa hit god wolde seo sæ þone fisc ferede oðþæt he com to þan illcan lande þe he ær on bodian sceolde and hine þærof him aspeow ofer þare sæ staðe 
57.43.72: and þa sona on þreora daga fyrste he þurhfor þa mæran and þa micclan burh 
57.43.73: and bododo on þære godes bebodu swa þæt se cyning mid þære ceastrewaru on god geleofde mid ealre heortan 
57.43.74: and he bebæd þæt hi ealle fram yldestan oð þone gingistan þreore dagan fæstan healdan sceoldan 
57.43.75: and he aras of his cynesytle and his cynereaf him fram awearp and hine mid hæran ymbscrydde and to gode georne clepode mid ealre þære burhware 
57.43.76: and he bebead ærest þæt ægðer ge þa men ge ealle þa nytenu þe hi ahton sceoldon ðri dagas and þreo niht on an feastan and hi þa swa dydon 
57.43.77: and him þa god his mildheortnysse forgeaf and him fram þæt egeslice fyr awende þe ofer þa burh wæs on þan genipe hangiende 
57.43.78: þæt sceoldo fornimen ealle þa burehware and forbearnan binnan feowertigum dagum buton hi to gode gecyrran woldon 
57.43.79: ac hi dydon swa him to donne wæs gecyrdon to god ælmihtigum and he him sona his mildheortnysse forgæf 
57.43.80: swa he simle deð elcum þæra þe he ongytt þæt him mid ealle mode to cyrð 

57.43.81: eac we ræddon on halgum bocum þæt on sumere ceastre þe wæs uiennia gehaten on þæræ wæs sum biscop se wæs genemned mamertus 
57.43.82: be þan is awriton þæt þæt folc þe he bewiste wearð swiðe mid fearlice deaðe fornumen 
57.43.83: and swa mucel weard seo untrumnesse and se fearlice deað ofer eall þæt folc þe he bewyste þæt þa þe oðre to eorðan bæron þæt sume hi feollen deade ofer þæs deadan byrgenne þe hi þonum byrigdon 
57.43.84: and sume hamwærde be wege forðfeordon swa þæt nan þære þe oþerne to eordan bær ham mid þan life ne com 
57.43.85: ða bead se bisceop mamertus ealle þa bisceopes þe on þan earde wæron mid wependre stefne þæt hi ealle and heora folc þri dagas fæston and bædon hara drihten þæt hi eallæ alysde fram þam micclan and þam færlice ðæðe 
57.43.86: and hi þa ealle swa dydon 
57.43.87: and gesettan þa heom betweonon þæt man a syþþan sceolde þas ðreo gangdagas fullice healden mid fæstenum and mid ealmessylenum and mid ciricsocnum and mid eadmodlicum gange and mid reliquiasocnum and mid eallum godum weorcum 
57.43.88: and hi sona æt gode geearnodon ece hæle and þæs fearlican deaðes afyrrednysse 

57.43.89: nu we habbað gehyred forhwi þeos halige tid ærest beboden wæs to hældenne 
57.43.90: ne beode we nanum mannum nane neowe bebodu 
57.43.91: do gehwa swa him sylfum gebeohrlicost þynce for gode gif he þillicum bisenum and þyllicum larum filian nelle 
57.43.92: georne we witon þæt gode licað swa me mare for his lufon to gode gedoð swa hit æfre us silfum selre beoð ægðer ge on ðisum life and huru on þan towerdan 
57.43.93: god us gelæt on heofona rices gefean æfter urum forðsiðe gif we his willan her on worulde oð urne eandedæg gewyrcað 
57.43.94: þær is ece mede and þær lif buton deaðe and geogað buton ylde and leoht buton þeostrum and gefea buton unrotnysse and orsorhnysse buton deaðes ege to libbanne 
57.43.95: and þær is ece gesælignisse mid fæder and mid þan suna and mid þan haligan gaste a buton ende amen 

