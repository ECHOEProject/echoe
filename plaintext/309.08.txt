dominica ii post theophania et quando uolueris 

309.8.1: men ða leofestan us manað and mynegað þeos halige boc þæt we syn gemyndige ymbe ure sawle þearfe 
309.8.2: and eac swa ures þæs nehstan dæges and þæs gedales ura sawla þonne heo of ðam lichaman gelædd bið 
309.8.3: uton lætan us singallice beon on gemynde and on geþance þæs egeslican dæges tocyme 
309.8.4: on ðam we sceolon gode riht agyfan for ealles ures lifes dædum þe we sið oððe ær gefremedon fram frymðe ures lifes oð ðone ende 
309.8.5: forðan þe we nu magon behelian ure dæda ac hi beoð þonne opene and unwrigene 
309.8.6: forðan we habbað miccle nydþearfe þa hwile þe we her syndon on ðysum lænan life and on ðysum gewitendlicum 
309.8.7: þæt we þonne on ðære toweardan worulde magen and moton becuman to life þæs heofoncundan rices and to ðam wuldre þære ecan eadignysse 
309.8.8: þær we moton syððan orsorhlice libban and rixian buton ælcere awendednysse mid urum drihtne hælendum criste and mid eallum his halgum gif we hit geearnian willað mid godum dædum 
309.8.9: is þonne æniges mannes gemet þæt mæge asecgan ealle þa god and þa eaðnysse þe god hafað gegearewod eallum þam þe hine lufiað and his bebodu healdan willað and gelæstan 
309.8.10: gif þonne þæt bið þæt we willað wyrcan his willan and on his lufe þurhwunian 
309.8.11: þonne magon we ægðer ge us heofona rice geearnian ge eac þæt we magon gesæliglice befleon þa stowe and þa dimman tintregan þær helle deoflu on syndon 
309.8.12: mid þam sawlum þe nu him hlystað and be heora larum libbað and to gode gecyrran nellað 
309.8.13: þurh soðe andetnysse and þurh soðe dædbote swa se halga lareow dauid cwæð 
309.8.14: wa þam mannum þe sceolon mid deoflum habban eardungstowe 
309.8.15: forðan þær is sar buton frofre and þær is yrmð buton are 
309.8.16: and þær is wanunge ma þonne hit ænig man wite to asecgenne 
309.8.17: swa hit on ðam sealme awriten stænt 
309.8.18: he cwæð se sealmsceop dauid þurh drihtnes gife hwilc man is on deaðe þæt he sy drihtnes gemyndig oððe hwylc is þe hine on helle næmnie 
309.8.19: se sealmscop us sang þis be deaðes gelicnysse and be hellegryre 
309.8.20: þonne syndon þry deaðas geræd on bocum 
309.8.21: þæt is þonne se æresta deað her on worulde þæt se man mid manegum synnum bið forworht wið god 
309.8.22: þonne is se æftera deað þære sawle gedal gedal and þæs lichaman 
309.8.23: þonne is se þridda deað þæt þa sawla sceolon eardian on helle 

309.8.24: þær nis nan man þæt mæge his scyppend herian for ðam sare þe him onsit 
309.8.25: emne swa þry deaðas syndon senfullum mannum swa eac syndon þreo lif ðam soðfæstum 
309.8.26: an lif is þonne þæt he bið on flæsce 
309.8.27: þonne is oðer lif þæt he bið on godes weorce 
309.8.28: and þridde lif is on ðære toweardan worulde mid eallum halgum 
309.8.29: and se deað is to ondrædenne forðan hine ne mæg nan mann forfleon 
309.8.30: se deað is niðerlic he is forðan niðerlic se deað þeah se man gewite on ða neowelestan scræfu and on ða deoppestan dene þe on middanearde sy he sceal þeahhwæðere deaðe sweltan 
309.8.31: and se deað is forðan upplic þeah se man astige ofer þone yfemestan dæl þæs holtes swaþeahhwæðere hine se deað gesecð 
309.8.32: and se deað is swiðe mænigfealdlic and egeslic 
309.8.33: and he is forðan mænigfealdlic þeah se man eardige on middum burgum and on middere his mægðe and betwux þusend manna þonne sceal he hwæðere deaðe sweltan 
309.8.34: and se deað is forðan egeslic forðan þe nan mann swa feor ne gewit ut on westen swaþeah he ne mæg þone deað forfleon 
309.8.35: se deað is geonlic forðan þe cild cwelað and unmagon 
309.8.36: and se deað is freolic and ðeowlic forðan cyningas sweltað and eac þeowe menn 
309.8.37: and se deað is þristlic and unsnotorlic forðan ðe dysige sweltað and uðwitan 
309.8.38: forðan se deað is unrotlic and bliðlic forðan synfulle sweltað and eac halige 
309.8.39: þy he bið wel wyrðe þæt se deað sy unsnotorlic senfullum mannum 
309.8.40: forðan is se deað to ondrædenne forðan he ne myrnð geongum mannum ne ealdum 
309.8.41: forðan we sceolon ure sawle georne tilian and hio geornlice gegearwian to godes willan 
309.8.42: ne mæg þonne eal manncynn mid heora wordum ariman þa god þe god hafað soðfæstum sawlum gegearewod togeanes for heora gastlicum weorcum 
309.8.43: and se deað is forðan to ondrædende forðan ealle þa sawla he todæleð 
309.8.44: and þonne bið eallum uncuð þæt seo sawul gedeð beforan hire and þonne bið beforan hire swa god and swa yfel swa heo geearnod hæfð 
309.8.45: is us þonne to behealdenne and to warnienne þæt þæra yfela and þæra unrihta ne sy ealles to fela myd us 
309.8.46: forðan is þæt æreste gedal wið eallum his freondum forðan him nan mann to ðan swiðe ne ondræt þæt he him to ne cume 
309.8.47: æghwylcre sawle bið on sundrum gedemed and se dom bið swylce heo hire sylf ær geworhte 
309.8.48: and þonne is þæt þridde gedal wið eallum eorðwarum forðan he næfre eft to eorðwarum ne gehwyrf ne bið þær funden beforan him ne huru æfter geboren nan god buton he his gast mid godum weorcum gefrætewod hæfde þa hwile þe he wære mid mannum 
309.8.49: þonne bið þæt feorðe gedal þæt hine man gedæle wið þysum eorðlicum þrymme and plegan and blisse 
309.8.50: þonne hit bið swa egeslic for ðære biternysse þe on him bið gecyðed forðan he betynð þa eagan fram gesihðe and þa earan fram gehyrnysse and þa weleras fram spræce and þa fet fram gange and þa handa fram weorce and þa næsþyrlo fram stence 
309.8.51: þonne æfter þan gedæt he þa scyldigan sawle on helle 
309.8.52: þonne is gered on bocum þæt on ðysse worulde syn fif gelicnysse be hellegryre 
309.8.53: seo æreste gelicnys is genemned wærc forðan se wærc bið miceles cwealmes ælcum þæra þe he to cymð 
309.8.54: forðan hine sona ne lyst metes ne drynces ne him ne bið to gelæten ne gold ne seolfor ne þær ne bið nan wuldor mid him ne nan wænsumnes þeah him syn ealle worulddreamas to gelædde 

309.8.55: þonne is þære æfteran helle gelicnys genemned oferyld forðan him amolsniað þa eagan for ðære oferylde þa wæron gleawe on gesihðe 
309.8.56: and þa earan adimmiað þa ðe ær mihton gehyran fægere sanges 
309.8.57: and syo tunge awystlað þe ær hæfde gerade spræce 
309.8.58: and þa handa awindað þe ær hæfdon full hwate fingras 
309.8.59: and þæt fex afeallð þe ær wæs on fulre wæstme 
309.8.60: and þa teð ageolwiað þa ðe ær wæron hwite on hiwe 
309.8.61: and se orað afulað þe ær wæs swete on stence 
309.8.62: þonne is þære þriddan helle gelicnys her on worulde deað genemned forðan þonne se man sceal sweltan þonne geswyrcð him fram þæs huses hrofe þe he inne bið 
309.8.63: þonne nis nan streng þæt hine arære 
309.8.64: forðan he ne bið gelustfullad metes 
309.8.65: ne he ne gymð þyses eorðlican rices to brucenne 

309.8.66: þonne is þære feorðan helle gelicnys byrigen genemned 
309.8.67: forðan þæs huses hrof bið gehneged þe him onufan þam breostum sit 
309.8.68: and him mæ þonne of his gestreona þone wyrsestan dæl gemynt 
309.8.69: þæt is þonne greot and moldan and wyrmas 

309.8.70: þonne is þære fiftan helle gelicnys tintrega genemned 
309.8.71: forðan nis nan mann þæt mage mid his wordum asecgan hu micel þære fiftan helle sar is 
309.8.72: and þeah seofan men syn and þara ælc hæbbe lxxii gereorda swa fela syndon ealles þyses middaneardes gereorda 
309.8.73: and þonne sy þæra seofan manna æghwylc a to life gesceapen 
309.8.74: and heora hæbbe æghwylc seofan tungan and þæra tungena ælc hæbbe ane stemne 
309.8.75: and þeahhwæðere ealle ne magon ariman hellewitu grere 
309.8.76: þonne is gered on halgum bocum þæt swa micel swa fram heofones hrofe is to ðysse eorðan þæt seo hell sy swylce twa deop and nis hy na unwiddre 
309.8.77: þæt hus is mid swiðe egeslican fyre afylled and hellehus hafað forclas miccle 
309.8.78: se nama is to geþencenne ælcum menn buton hys heorte mid deofles stræle seo þurhwrecen 
309.8.79: forðan nis nan mann þæt he þanon hine astyrian mæge 
309.8.80: and forðan is micel þearf æghwylcum menn to warnianne þam þe ænig andgit hæbbe oððe wisdomes ænigne dæl þæt he þis symle hæbbe on gemynde þære egesfullan stowe 
309.8.81: forðan gif hwylc mann bið on helle ane niht þonne bið him leofre gif he þanon mot þæt he hangie vii þusend wintra on ðam lengestan treowe ufeweardum þe ofer sæ stænt and on ðam hehstan sæclyfe 
309.8.82: and syn þa fet gebundene to ðam hehstan telgan 
309.8.83: and þæt heafod hangige ofdunrihte and þa fet uprihte and him sige þæt blod ut þurh þone muð 
309.8.84: and hine þonne gesece ælc þæra yfela þe æfre on helle sy 
309.8.85: and hine ælc yð gesece mid þam hehstan þe seo sæ forðbringð 
309.8.86: and þeah hine ælc tor gesece þe on eallum clyfum syndon 
309.8.87: þonne wile he eall þis þrowian 
309.8.88: wið ðan þe he næfre eft helle ne gesece 

309.8.89: wa þam mannum þe beoð geteohhode to ðære stowe 
309.8.90: forðan þær is wop buton frofre and hreownes buton reste 
309.8.91: and þær bið þeowdom buton freodome and þær bið unrotnys buton gefean 
309.8.92: and þær bið biternys buton swetnysse 
309.8.93: and þær bið hungor and þurst 
309.8.94: and þær bið granung and geomrung and micel wroht 
309.8.95: and hi wepað heora synna swiðe biterlicum tearum 
309.8.96: and on heom sylfum beoð ealle heora synna gesene þa ðe hi ær geworhton 
309.8.97: and ne mæg nan oðres gehelpan 
309.8.98: ac hi þonne onginnað singan swiðe sorhfulne sang and swiðe wependre stemne nu 
309.8.99: we magon sceawian ealle ure synna beforan ealre þysse mænigo þeah we hyo ealle ær geworhton 
309.8.100: ne bið þær gesibbes lufu to oðrum 
309.8.101: nis þær nan man þæt þær sy his scyppendes gemyndig for ðam sare þe him onsitet 
309.8.102: and þær beoð þa sawle forgytene ealra þæra þynce þe hi ær on eorðan gemetton 
309.8.103: hit eac on bocum þæt sum deofles gast sæde anum ancran ealle helle gereord and þara sawla tintrega 
309.8.104: and he sæde þæt eall þes middaneard nære þe mare dryges landes ofer þone micclan garsegc þe man ænne prican aprycce on anum brede 
309.8.105: and nis þes middaneard swilce se seofoða dæl ofer þone micclan garsecg se mid micclum ormætnyssum ealle þas eorðan utan ymbligeð 
309.8.106: and lytel dæl is under heofonum dryges landes þæt hit ne sy mid garsecge oferurnen 
309.8.107: wa bið þam sawlum þe on helle beon sceolon 
309.8.108: forðan þe þæt hellehus is mid swiðe laðlicum gastum afylled 
309.8.109: uton we men ða leofestan nu we syndon gegaderode on ðysne drihtenlican dæg þæt we hogian georne for godes lufan þæt we befleon þa hellewitu 
309.8.110: forðan hit is þærinne swiðe sarlic and sorhlic to wunienne 
309.8.111: uton gegearwian us nu mid gebedum and mid gastlicum dædum þæt we ne wurðan ascofenne in ða þystro þe synfullum sawlum syn gegearewode on helle togeanes 
309.8.112: uton wæ nu þeodan to ðam uplican rice forðan þe þær is þæt wuldor þe nan mann ne mæg mid his wordum asecgan þa wynsumnysse þæs heofoncundan lifes 
309.8.113: þær bið lif butan deaðe and god buton ende yld buton sare and dæg buton nihte 
309.8.114: and þær bið gefea buton unrotnysse and rice buton onwendednysse 
309.8.115: and ne beþearf þær næfre mannum nanes eorðlices leohtes 
309.8.116: forðan þær is se ælmihtiga drihten beorhtra and leohtra þonne ealle oðre leoht 
309.8.117: and þær næfre ne ablinnað þa wundorlican dreamas and þa þrymlican sangas þam þe on heora myrhðe gewurðan mot 
309.8.118: þær bið se swete stenc and seo singale lufu and seo wynsumnys buton ælcere unwynsumnysse 
309.8.119: ne þær ne bið hunger ne ðurst ne cyle ne bryne ne nænig unwynsumnys gemet 
309.8.120: þær ne bið nanes gefean to lytel forðan he þær a libban mot on wlite and on wuldre and a on wurðunge buton ælcere onwændednysse mid urum drihtene 
309.8.121: betwux englum and heahenglum and heahfæderum and witegum and apostolum and mid martyrum 
309.8.122: utan þencen swyðe togeanes his tocyme þæt is on ðam egesfullican domesdæge þæt us þonne ne ðurfe sceamian þonne he us genealæcð þæt he us geseon wile 
309.8.123: forðan þæt bið micel sceamu þæt man his sylfes sceamige on ðam micclan gemote 

309.8.124: hwæt we nu gehyrdon secgan þæt we ura synna geswican sceolon and þa betan dæges and nihtes 
309.8.125: and þurh þa ilcan þing we magon þe eð gedon þæt eorðlice men magon geweorðan heofonlice gif hi willað eadmodlice gode þeowian and heran 

309.8.133: hwæt we nu gehyrdon secgan hwilc hit is on helle to beone 
309.8.134: forðam we sceolon geswican ure synna and gode eadmode beon mid ælmessum and mid fæstenum and mid godum weorcum 
309.8.135: and secan we ure cyrcan mid clænnysse and mid hluttrum mode 
309.8.136: and bidden we eadmodlicere bene þæt we ne weorðan geteohhode on ða hellewitu 
309.8.137: gif we þonne swa don willað swa us drihten beboden hafað þonne moton we mid him and mid his þam halegum gaste wunian in ealra worulda woruld a buton ende on ecnysse amhnamen 

