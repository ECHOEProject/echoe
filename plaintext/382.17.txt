to sancte martines mæssan 

382.17.1: men ða leofestan we magan hwylcumhwega wordum secggean be ðære arwyrðan gebyrdo and be ðon halgan life and forðfore þæs eadigan weres sancte martines ðe we nu on anweardnesse his tid weorðiað 
382.17.2: wæs ðæt gode swiðe gecoren man on his dædum 
382.17.3: he wæs on pannania þære mægðe ærest on woruld cumen in arrea ðæm tune 
382.17.4: wæs he hweðre in italia afeded in ticinan þære byrig 
382.17.5: wæs he for worlde swiþe æþelra gebyrda and godra 
382.17.6: wæron his yldran hweðre fæder and modor buta hæðne 
382.17.7: wæs his fæder ærest cyninges þegn and ða æt nehstan geðeah þæt he wæs cininges þegna aldorman 
382.17.8: þa sceolde sanctus martinus nede beon on his geogoðhade on ðære geferædenne cininges ðegna ærest on constatines dagum and ða eft on iulius þæs caseres 
382.17.9: næs na þæt he his willan on ðæm woruldfolgaðe wære ah he sona on his geogoðe godes ðeowdom miccle swiðor lufode þonne þa idlan þreas þisse worlde 
382.17.10: þa he wæs tynwintre and hine hys yldran to woruldfolgaðe tyhton ond lærdan ða fleah he to godes ciricean and bæd þæt hine mon gecristnode þæt se æresta dæl his onginnes and lifes wære to geleafan and to fulwihte gecyrred 
382.17.11: and he þa sona wæs wuldorlice mid eallum his life ymb godes þeowdom abisgod 
382.17.12: ða he wæs fiftene wintre þa nyddon hine hys yldran to ðæm þæt he sceolde woroldlicum wæpnum onfon and on cininges ðegna geferrædenne beon 
382.17.13: þa wæs feower gear ær his fulwihte þæt he woroldwæpno wæg and he hine hweðre wið eallum þæm healicum wæpnum geheold þa ðe woruldmen fremmað on menniscum ðingum 
382.17.14: hæfde he miccle lufan and ealle wærnesse to ælcum men and he wæs swiðe geþyldig and eaðmod and gemetfæst on eallum his life 
382.17.15: and ðeah þe he þa gyt on læwedum hade beon sceolde hweðre he to ðon wærnesse hæfde on eallum ðingum þæt he efne munuclife gyta swiþor lifde þonne ðonne læwedes mannes 
382.17.16: wæs he for his arfæstum dædum eallum his geferum leof and weorð and ondrysne and hie hine ealle synderlice mid lufan weorðodan 
382.17.17: and ðeah he þa gyt nære fullice æfter oþerre endebyrdnesse gefulwad ah he wæs gecristnod swa ic ær sægde hweðre he þæt geryne þære halgan fulwihte mid godum dædum heold and fullade 
382.17.18: he wolde þæm winnendum fultmian and earme frefran and hingrigendum mete syllan and nacode scrydan and eal þæt he on his folgaðe begeat eal he þæt for godes lufan sealde buton ðone dæghwamlican andleofan anne þe he nede big lifgean sceolde 
382.17.19: gemunde he þæt drihten bebead on þæm godspelle 
382.17.20: de crastino non cogitare 
382.17.21: þæt se godes man ne sceolde be þan morgendæge þencean þy læs þæt wære þæt he þurh þæt ænig þara goda forylde þe he þonne þy dæge gedon mihte and ða weninge hweðer he eft þæs mergendæges gebidan moste 
382.17.22: magon we nu þara arfæstra dæda sume gehyran sæcgan þe he þes eadiga wer sanctus martinus sona on his cnihthade gedyde þeah þe þara godra dæda ma wære þonne ænig man asecggan mæge 
382.17.23: ðæt gelamp sume siðe þæt he ferde mid oþrum cininges ðegnum on ða burg þe ambinensus hatte 
382.17.24: þæt wæs eac on middum wintra 
382.17.25: wæs se winter eac þy geare to þæs grim þæt manig man his feorh for cyle gesealde 
382.17.26: þa sæt þær sum þearfa æt ðæm burggeate sæt eac nacod bæd him þa for gode hrægles and ælmessan 
382.17.27: þa ferdan hie ealle forð be him and heora nænig him to cerran nolde ne him nænigre are gedon 
382.17.28: ða ongeat se godes wer sanctus martinus þæt drihten him ðone þearfan geheold þæt he him miltsian sceolde ða þara oðerra manna him nan arian ne wolde 
382.17.29: nyste þeahhweðre hwæt he him don sceolde forðon þe he naht elles buton his anfealdne gegyrelan ah healf þæt he mare hæfde eal he þæt ær beforan on onlic weorc ateah and for gode gesealde 
382.17.30: geteah þeah his seax and genam his sciccels þe he him on hæfde 
382.17.31: tosnað þa hine on twa and healfne sealde þæm þearfan and mid healfum hine sylfne besweop 
382.17.32: ða wæron þær manige men þe þæt gesawon þæt hie hine on þæm tældon and bismrodan þæt he his swa anfealdne gegyrelan tosniðan sceolde 
382.17.33: sume þonne eft þa ðe betran modes wæron and ænige lufe to gode hæfdan hie sylfe be þon oncuðon þæt hie swa ne dydon 
382.17.34: and wiston þæt hie mare hæfdon þæt hie æghweþer ge þæm þearfan hrægl syllan mihtan ge hweþre him sylfum genog hæfdon 
382.17.35: ða wæs sona on þære æfterfylgendan niht þa he se eadiga wer slep þa geseah he crist sylfne mid þy ilcan hrægle gegyredne þe he ær þon þearfan sealde 
382.17.36: þa wæs him beboden geornlicor þæt he hine urne drihten ongeate and þæt hrægl þe he ær þæm þearfan sealde 
382.17.37: mox angelorum circumstantium multitudinem 
382.17.38: ða geseah he myccle mengeo engla emb hine drihten sylfne mid swa cuðre stefne to ðæm englum cweðendne 
382.17.39: martinus nu ðu eart gecristnod ær þinum fulwihte mid þys hrægle þu me gegyredest 
382.17.40: wæs on þære dæde swiþe cuð þæt ure drihten is swiþe gemyndig þæs his cwides þe he sylfa ær gecwæð 
382.17.41: quamdiu fecisti 
382.17.42: swa hwæt swa ge cwædon þæt ge hwelcum earmum men to gode gedoð for minum naman efne þæt ge me sylfum doð 
382.17.43: and he þa wolde þone cwide getrymman on þære godcundan dæde and he hine sylfne to ðon geeaðmedde þæt he hine on ðæs þearfan gegyrelan æteowde þæm eadigan were sancte martine 
382.17.44: quo uisu uir non in gloriam elatus est 
382.17.45: ða he þa se eadiga wer sanctus martinus þa gesihþe geseah þa ne wæs he hweþre noht feor on oferhygd ahafen on mennisc wuldor ah he godes good on þære his dæde ongeat 
382.17.46: ða he þa hæfde twæm læs þe twentig wintra þa gefullode hine mon on ðære ciricean endebyrdnesse 
382.17.47: wæs he beforan ær þa þreo gear gecristnod swa ic ær sægde 
382.17.48: þa forlet he þone woroldfolgað and ða gewat to sancte hilarie þæm bisceope þe on pictauie þære byrig wæs bisceop 
382.17.49: þæt wæs swiðe foremære man for gode and his god wæs swiðe gecyðed 
382.17.50: and he þa þysne eadigan wer sanctus martinus fulfremedlice on godes æ and on godes þeowdom getyde and gelærde toeacan þon þe hine god sylf innan manode 
382.17.51: wæs he swiðe geþungen on his ðeawum and staðolfæst on his wordum and hluttor and clæne on his life 
382.17.52: and he wæs arfæst and gemetfæst and mildheort on his dædum and geornful and be gewyrhtum ymb drihtnes lare and on eallum godum for gode swiþe fulfremed 
382.17.53: þa gelamp æfter þon þæt þes eadiga wer sanctus martinus sum mynster getimbrede and he on ðæm manigra godes þeowa gastlic fæder gewearð 
382.17.54: þa gelamp sume siðe þæt þær com sum gecristnod man to him þæt he wolde mid his lare and mid his lifes bysene beon ontimbred 
382.17.55: þa wæs he þær dagas wel manige þa wearð he untrum on feforadle 
382.17.56: ða gelamp on þa tid þæt sanctus martinus wæs on sumre fore ealle þry dagas 
382.17.57: ða he eft ham com þa mette he ðane man forðferedne þe þær ær untrum wæs and hine efne swa færlice deað fornam ðæt he ungefullad forðferde 
382.17.58: þa he þa sanctus martinus þæt geseah þæt þa oðre broðor ealle swa unrote ymb þæt lic utan stondan þa weop he and eode in to him 
382.17.59: and him wæs þæt swiþe myccle weorce þæt he swa ungefulwad forðferan sceolde 
382.17.60: getrywde þa hweðre mid ealle mode on ælmihtiges godes miht and on his mildheortnesse 
382.17.61: and eode þa on þa cetan þær se lichoma inne wæs and heht ða oðre men ut gangan and þa ða duru in beleac æfter him 
382.17.62: and hine ða gebæd and hine astreahte ofer leomu þæs deadan mannes 
382.17.63: þa he þa lange hwile on þæm gebede wæs þa ongeat he þæt þær wæs godcundlic mægen ondweard and he þære mildheortnesse unsorh abad 
382.17.64: þa wæs ymb hwile ða gefelde he þæt se deada man his leomu ealle astyrede and his eagan up ahof and forð locade 
382.17.65: þa he þa sanctus martinus þæt geseah þa wæs he swiþe gefeonde and þa cleopode hlude mid mycelre stefne and ælmihtigum gode þære gife þanc sægde 
382.17.66: ða þæt þa þa oðre broþro gehyrdon þe þærute wæron ða eodan hie in to him 
382.17.67: ða gesawon hie wundorlice wyrd ðone man lifgendne þone þe hie ær deadne forleton 
382.17.68: and hine man þa sona gefulwade and he feala geara æfter ðon lifde 
382.17.69: wæs þis ðara wundra ærest þe þes eadiga wer openlice beforan oþrum mannum geworhte 
382.17.70: and þa æfter þisse dæde his noma wæs a seoþþan weorð and mære geworden and hine eal þæt folc haligne and mihtigne ongeat and apostolicne on his dædum 
382.17.71: swylce eac eft gelamp oþer wundor þissum onlic 
382.17.72: he ferde sume siðe þes eadiga wer to sumes mannes tune þe lupicinus wæs haten 
382.17.73: þa gehyrde he þær on tune mycelne heaf and wop and manige cleopodan mid mycelre stefne 
382.17.74: þa gestod he and ahsode hwæt seo cleopung wære 
382.17.75: þa sægde him mon þæt þær wære sum man earmlice deaþe aswolten swa þæt he hine sylfne awyrde 
382.17.76: ða he þa sanctus martinus þæs mannes deað swa earmlicne gehyrde ða wæs him þæt sona swiþe sar and myccle weorce 
382.17.77: and þa eode he in þa cetan þær se lichoma inne læg þæs deadan mannes and heht þa oþre men ealle ut gangan and þa duru betynan and hine þa þær on gebed astreahte 
382.17.78: ða he þa hwile on ðæm gebede wæs þa færinga wearð se deada man cwic eft and forð locade and teolode to arisenne 
382.17.79: ða genam sanctus martinus hine be his handa and upheah arærde and hine lædde forð to þon cafortune þæs huses 
382.17.80: and hine eft þæm mannum halne and gesundne ageaf þæm þe hine ær deadne leton 
382.17.81: ðas wundor and manig oþer ælmihtig god þurh þysne eadigan wer worhte ær þon þe he æfre bisceop wære 
382.17.82: ah seoþþan he þon bisceophade onfeng in turnan ðære byrig nis nænig man þæt þa wundor ealle asecggan mæge þa ðe god seoþþan þurh hine worhte 
382.17.83: and ðeah he þa maran had hæfde and eac for worlde ricra beon sceolde þonne he ær wære þehhweþre he hæfde þa ilcan eaðmodnesse on his heortan and þa ilcan forwyrnednesse on his lichoman æghweðer ge on mete ge on hrægle ge on æghwylcum þinge efne swa he ær hæfde 
382.17.84: and he his bisceophad swa gedefelice for gode geheold swa he hweþre næfde þæt mægen and þa foresetenesse his munuchades anforlet 
382.17.85: omnes namque unanimiter cupiebant 
382.17.86: ond ealle men forneah ða þe ðyses eadygan weres lif cuþon oþþe fore hyrdon ealle hie þæt anmodlice wilnodan þæt hie his word gehyran moston and his larum fylgean forðon þe hie sweotollice on him ongeaton godes gife and his blisse 
382.17.87: wæs he forðon swiþe mære geond middangeard and he manig templ and deofolgyld gebræc and gefylde þær hæþene men ær deoflum onguldon 
382.17.88: and þonne þær he þæt deofolgeld gefylde þonne asette he þær godes ciricean oþþe fullice mynster getimbrede 
382.17.89: ðæt gelamp sume siðe þæt he ongan bærnan sum deofolgild þe mid þæm hæðnum mannum swiðe weorð and mære wæs 
382.17.90: þa stod ðær sum nytwyrðe hus bi þæm gilde þe he þær bærnan ongan 
382.17.91: ða slog se wind þone leg on þæt oþer hus and ðuhte þæt hit eal forbyrnan sceolde 
382.17.92: þa he þa sanctus martinus þæt geseah þa arn he sona up on þæt hus and ða gestod ongean þæm lege 
382.17.93: þa gelamp wundorlic wyrd þæt se leg ongan slean and brecan ongean þone wind and efne swa se wind swiþor slogon þone leg swa bræc he swiþor ongean þæm winde efne þæm gelicost swylce ða gesceafta twa him betweonan gefeohtan sceoldan 
382.17.94: and swa se leg wearð geþreatod þurh sancte martines gebedu þæt he nænigum oðrum ærne sceþþan ne mihte buton þæm deofolgelde anum þe he þær bærnan ongan 
382.17.95: swilce gelamp eft oþer wunder ðysum onlic 
382.17.96: he com to sumum tune ðe librassa wæs haten ða wæs þær gild þe þa hæþenan men swiðe weorðodan 
382.17.97: ða wolde he sanctus martinus ælce þinga ðæt gyld abrecan and gefyllan 
382.17.98: ða wiðstodan him ða hæþenan men and hine mid teonan aweg adrifon 
382.17.99: þa eode he ðærrihte big on sume stowe and hine þa gegyrede mid hærenum hrægle swiþe heardum and unwinsumum and fæste þry dagas and ælmihtigne god bæd ðæt he ðurh his godcundan miht ðæt deofolgild gebræce and gefylde 
382.17.100: þa he hit for manna teonan gebrecan ne moste ða comon þær semninga twegen englas to him gesceldode and gesperode and mid heora geatwum gegyrede efne swa hie to campe feran woldon 
382.17.101: and cwædon þæt hie god sylf sende þæt hie sceoldan þæt hæþene weorod geflyman and martine gefultmian þæt he þæt deofolgeld mihte gefyllan 
382.17.102: ða eodan hie eft to ðæm tune and þæt gild gebræcan and gefyldan eal oþ grund 
382.17.103: and þa hæþenan men tolocodan ah hie hweþre wæron mid godcundum mægene to ðæs swiþe gefyrhte þæt heora nænig him wiþstandan ne dorste 
382.17.104: ah hie ealle to drihtnes geleafan gecirdon and hie cwædan to him ðæt se an wære soð god se þe martinus hyrde and þæt heora hæþenan gild wæron ealle idelu and unnyt and þæt hie nawðer ne him sylfum helpan ne mihton ne nanum ðara ðe to him are wilnodan 
382.17.105: swylce eac gelamp sume siðe ðær he sum gild bræc þæt þær gearn mycel menigeo to him ðara hæþenra manna and ealle swiðe erre wæron 
382.17.106: ða wæs heora sum reðra and hatheortra ðonne þa oþre gebrægd ða his sweorde mynte hine slean 
382.17.107: þa he þa sanctus martinus þæt geseah þa dyde he sona þæt hrægl of his sweoran and leat forð to ðæm men ðe hine slean mynte 
382.17.108: ða he þa se hæþena man upræhte mid þære swiþran handa and hine slean mynte ða feol he færinga onbæcling and nahte his lichoman geweald ac he wæs mid godcundum mægene geþread 
382.17.109: and he him þa þone eadigan wer forgifnesse bæd 
382.17.110: swylce wæs eft oþer wundor ðæm onlic 
382.17.111: þæt gelamp sume siþe þær he sum deofolgild bræc and fylde þæt þær gebrægd þara hæþenra manna sum his seaxe 
382.17.112: þa he hine þa stingan mynte þa nyste he færinga hwær þæt seax com þe he ær on handa hæfde 
382.17.113: gelomlic þæt þonne wæs þær he þa idlan gild bræc and him þa hæðnan men wiþerwearde wæron þæt he þurh his lara and þurh drihtnes gife heora heortan to godes geleafan gecyrde þæt hie ætnehstan sylfe eac mid heora handum þa idlan gyld fyldon 
382.17.114: to þæs mihtig he þonne wæs ælce untrumnesse to hælenne and to ðæs myccle gife he þæs æt gode onfeng þæt nænig næs to ðæs untrum ðe hine gesohte þæt he sona hælo ne onfenge 
382.17.115: ge þæt oft gelamp þonne man hwylcne dæl his hrægles to untruman men brohte þæt he ðonne þurh þæt sona wearð hal geworden 
382.17.116: and þæs he wæs ðonne ealles swiþost to hergenne þæt he næfre nænigum woruldricum men ne cininge sylfum þurh lease olecunga swiþor onbugan nolde þonne hit riht wære 
382.17.117: ah he a to æghwylcum soð and riht sprecende wæs and donde 
382.17.118: uere beatus uir in quo dolus 
382.17.119: ðis wæs soðlice eadig wer ne wæs æfre facen ne inwid on his heortan ne he nænigne man unrihtlice fordemde ne nænigum yfel wiþ yfele geald 
382.17.120: ne hine nænig man yrne ne grammodne ne funde ac he wæs a on anum mode and efne heofonlice blisse and gefean mon mihte a on his mode and on his andwleotan ongytan 
382.17.121: ne gehyrde nænig man on his muþe oht elles nefne cristes lof and nytte spræce ne on his heortan buton arfæstnesse and mildheortnesse and sibbe 
382.17.122: swa eac þes eadiga wer miccle ær beforan þone dæg wiste his forðfore and him drihten þæt gecyþed hæfde and he þæt þæm broðrum sægde þæt hit ða rihte wære þæt he of ðisse worlde sceolde 
382.17.123: ða wiste he sumne hired on his bisceopscire þe þa ungeþwære and ungesibbe him betweonum wæron 
382.17.124: þa ferde he ðyder mid his discipulum þeah þe he wiste þæt hit ða æt his daga ende wære þæt he huru wolde þæt hie ealle on sibbe wæron ær he of worulde ferde 
382.17.125: ða he þa hæfde þone hired gesibbodne þe he þærto ferde and þær dagas wel manige wæs þa he þa eft mynte mid his discipulum to his mynstre feran ða wearð he færinga swiþe untrum 
382.17.126: ða heht he him ealle his discipulos to and him sægde þæt he þa forðferan sceolde 
382.17.127: þa wæron hie ealle sona unrote and sarlice gebærdon and þis cwædon to him 
382.17.128: cur nos pater deseris aut cui nos desolatos relinquis 
382.17.129: forhwon forlætest þu fæder us nu git oþþe gif ðu gewitest hwæm bebeodest þu us 
382.17.130: cumað arisende wulfas todrifað ðine heorde 
382.17.131: hwa forstandeþ hie gif ðu hie ne scyldest 
382.17.132: we þæt witon þæt þæt is þines modes willa þæt þu mote þas world forlætan and crist geseon ah miltsa þu hweþre us and gemyne þu ure þearfa 
382.17.133: ða he þa þas word spræc and he hine ealle wepende geseah þa weop he eac sylf and his mod wæs onstyred mid þæm heora wordum swa he wæs manna mildheortost 
382.17.134: and he mid wependre stefne ðus to drihtne cwæð 
382.17.135: si adhuc populo tuo sum necessarius 
382.17.136: drihten cwæð gif ic nu git sie þinum folce nedþearflic her on worlde to hæbbenne þonne ne wiðsace ic þæm gewinne ah sie þæs þin willa 
382.17.137: wæs he to þæs arfæst þæt him wæs æghweþer on weorce ge þæt he leng from cristes onsyne wære ðæt he þone gesawe 
382.17.138: he þa forðon drihtnes willan sohte and þus cwæð 
382.17.139: min drihten longe ic wæs nu on ðæm heardan campe her on worlde ac þonne hweþre ne wiðsace ic þon þæt ic on þæm campe leng sie gif hit þin willa swiþor bið 
382.17.140: ac ic mid þinum wæpnum getrymed on þinum feþan fæste stande and for þinre campunga þa hwile þe þin willa bið 
382.17.141: wæs him æghweðer þæm eadigan were ge seo godes lufu to ðæs hat and to ðæs beorht on his heortan ðeah he for ðæm deaþe ne forhtode ah hine ðæs heardost langode hwanne he of ðisse worlde moste 
382.17.142: and him þonne wæs eac manna lufu to ðæs mycel þæt him nænig gewin her on worlde to lang ne to heard ne þuhte þæs þe he heora saulum to hæle and to ræde gewinnan mihte 
382.17.143: þa wæs he dagas wel manige mid þære feforadle swiþe gestanden ah he þeah næfre godes weorces ne ablon ah he hwilum ealle niht þurhwacode on halgum gebedum 
382.17.144: and þeah þe se lichoma wære mid þære untrumnesse swa swiðe geswenced hweþre his mod wæs aheard and gefeonde on drihten 
382.17.145: and þonne he reste hine þonne wæs his seo æþeleste ræst on his earan oþþe elles on nacodre eorðan 
382.17.146: þa bædon hine his discipulos þæt hie mostan huru sume uncyme streownesse him under gedon for his untrumnesse 
382.17.147: þa cwæð he bearn ne bidde ge þæs ne gedafenað cristenan men þæt he elles do butan swa he efne on axan and on duste licge 
382.17.148: gif ic eow oþres ðinges bysene onstelle þonne agylte ic 
382.17.149: and a þær he læg he hæfde his handa upweardes and mid his eagum up to heofenum locade þyder his modgeþanc a geseted wæs 
382.17.150: ða bædan hine þa godes þeowas þa ðe ðær to him coman þæt hie hine moston on oþre sidan oncyrran 
382.17.151: and ða cwæð he to him sinite fratres sinite cælum potius respice 
382.17.152: forletað broðor he cwæð þa spræce forlætað me heofon swiþor geseon þonne eorðan þæt minum gaste sie to drihtne weg þyder he feran sceal 
382.17.153: þa he þa þus spræc ða geseah he þone awergdan gast deofol þær unfeor standan 
382.17.154: ða cwæð he to him quid adstas cruenda bestia nihil in me repperies 
382.17.155: hwæt standest þu wælgrim 

