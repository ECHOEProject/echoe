382.10.1: men ða leofostan hwæt nu anra manna gehwylcne ic myngie and lære ge weras ge wif ge geonge ge ealde ge snottre ge unwise ge þa welegan ge þa þearfan þæt anra gehwylc hine sylfne sceawige and ongyte and swa hwæt swa he on mycclum gyltum oþþe on medmycclum gefremede þæt he þonne hrædlice gecyrre to þam selran and to þon soþan læcedome 
382.10.2: þonne magon we us god ælmihtigne mildne habban 
382.10.3: forþon þe drihten wile þæt ealle men syn hale and gesunde and to þon soþan andgite gecyrran swa dauid cwæþ 
382.10.4: þa eaðmodan heortan and þa forhtgendan and þa bifigendan and þa cwacigendan and þa ondrædendan heora scyppend ne forhogaþ þa næfre god ne ne forsyhþ 
382.10.5: ah heora bena he gehyreð þonne hie to him cleopiað and him are biddaþ 
382.10.6: magon we þonne nu geseon and oncnawan and swiþe gearelice ongeotan þæt þisses middangeardes ende swiþe neah is and manige frecnessa æteowde and manna wohdæda and wonessa swiþe gemonigfealdode 
382.10.7: and we fram dæge to oþrum geaxiað ungecyndelico witu and ungecynelice deaþas geond þeodland to mannum cumene 
382.10.8: and we oft ongytaþ þæt ariseþ þeod wiþ þeode and ungelimplico gefeoht on wolicum dædum 
382.10.9: and we gehyraþ oft secggan gelome worldricra manna deaþ þe heora lif mannum leof wære and þuhte fæger and wlitig heora lif and wynsumlic 
382.10.10: swa we eac geaxiað mislice adla on manegum stowum middangeardes and hungras wexende 
382.10.11: and manig yfel we geaxiaþ her on life gelomlician and wæstmian and nænig god awunigende and ealle worldlicu þing swiþe synlicu 
382.10.12: and colaþ to swiþe seo lufu þe we to urum hælende habban sceoldan and þa godan weorc we anforlætaþ þe we for ure saule hæle began sceoldan 
382.10.13: þas tacno þyslico syndon þe ic nu hwile big sægde be þisse worlde earfoþnessum and fræcnessum swa crist sylfa his geongrum sægde þæt þas þing ealle geweorþan sceoldan ær þisse worlde ende 
382.10.14: uton we nu efstan ealle mægene godra weorca and geornfulle beon godes miltsa 
382.10.15: nu we ongeotan magon þæt þis nealæcþ worlde forwyrde 
382.10.16: forþon ic myngige and manige manna gehwylcne þæt he his agene dæda georne smeage þæt he her on worlde for gode rihtlice lifge and on gesyhþe þæs hehstan cyninges 
382.10.17: syn we rummode þearfendum mannum and earmum ælmesgeorne swa us god sylfa bebead þæt we soþe sibbe heoldan and geþwærnesse us betweonon habban 
382.10.18: and þa men þe bearn habban læran hie þam rihtne þeodscipe and him tæcean lifes weg and rihtne gang to heofonum 
382.10.19: and gif hie on ænigum dæle wolice libban heora lif syn hie þonne sona from heora wonessum onwende and fram heora unrihtum oncyrron 
382.10.20: þæt we þurh þæt ealle gode lician swa hit eallum geleaffullum folcum beboden standeþ 
382.10.21: næs na þam anum þe gode sylfum underþeodde syndon mid myclum hadum biscopas and cyningas and mæssepreostas and heahdiaconas ac eac soþlice hit is beboden subdiaconum and munecum 
382.10.22: and is eallum mannum nedþearf and nytlic þæt hie heora fulwiht hadas wel gehealdan 
382.10.23: ne beo nænig man her on worldrice on his geþohte to modig ne on his lichoman to strang ne niþa to georn ne bealwes to beald ne bregda to full ne inwit to leof ne wrohtas to webgenne ne searo to renigenne 
382.10.24: ne þearf þæs nan man wenan þæt his lichama mote oþþe mæge þa synbyrþenna on eorþscrafe gebetan 
382.10.25: ah he þær on moldan gemolsnaþ and þær wyrde bideþ hwonne se ælmihtiga god wille þisse worlde ende gewyricean and þonne he his byrnsweord getyhþ and þas world ealle þurhslyhþ and þa lichoman þurhsceoteð and þysne middangeard tocleofeð and þa deadan upstandaþ biþ þonne se flæschoma ascyred swa glæs ne mæg ðæs unrihtes beon awiht bedigled 
382.10.26: forðon we habbaþ nedþearfe þæt we to lange ne fylgeon inwitweorcum ac we sceolan us geearnian þa siblecan wæra godes and manna and þone rihtan geleafan fæste staðelian on urum heortum þæt he ðær wunian mæge and mote and þær growan and blowan 
382.10.27: and we sceolan andettan þa soþan geleaffulnesse on urne drihten hælende crist and on his ðone acendan suna and on ðone halgan gast se is efnece fæder and sunu 
382.10.28: and we sceolan gehyhtan on godes þa gehalgodan cyricean and on ða rihtgelefedan 
382.10.29: and we sceolan gelyfan synna forlætnessa and lichoman æristes on domesdæg 
382.10.30: and we sceolan gelefan on þæt ece lif and on þæt heofonlice rice þæt is gehaten eallum þe nu syndan godes wyrhtan 
382.10.31: þis is se rihta geleafa þe æghwylcum men gebyreð þæt he wel gehealde and gelæste 
382.10.32: forðon þe nan wyrhta ne mæg god weorc wyrcean for gode buton lufon and geleafan 
382.10.33: and us is mycel nedþearf þæt we us sylfe geðencean and gemunan and þonne geornost þonne we gehyron godes bec us beforan reccean and rædan and godspell secggean and his wuldorþrymmas mannum cyþan 
382.10.34: uton we þonne georne teolian þæt we æfter þon ðe beteran syn and þe selran for ðære lare ðe we oft gehyrdon 

382.10.35: eala men ða leofostan hwæt we sceolan geðencean þæt we ne lufian to swyþe þæt þæt we forlæton sceolan ne þæt huru ne forlætan to swiþe þæt we ecelice habban sceolan 
382.10.36: geseo we nu forgeorne þæt nænig man on worlde to ðæs mycelne welan nafað ne to ðon modelico gestreon her on worlde þæt se on medmycclum fyrste to ende ne cume and þæt eall forlæteð þæt him ær her on worlde wynsumlic wæs and leofost to agenne and to hæbenne and se man næfre to ðon leof ne bið his nehmagum and his worldfreondum ne heora nan hine to þæs swiþe ne lufað þæt he sona syþþan ne sy onscungend seoþþan se lichoma and se gast gedælde beoþ and þincð his neawist laþlico and unfæger 
382.10.37: nis þæt nan wundor hwæt biþ hit la elles buton flæsc seoððan se ecea dæl of biþ þæt is seo sawl 
382.10.38: hwæt biþ la elles seo laf buton wyrma mete 
382.10.39: hwær beoþ þonne his welan and his wista 
382.10.40: hwær beoð þonne his wlencea and his anmedlan 
382.10.41: hwær beoþ þonne his idlan gescyrplan 
382.10.42: hwær beoþ ðonne þa glengeas and þa mycclan gegyrelan þe he þone lichoman ær mid frætwode 
382.10.43: hwær cumaþ þonne his willan and his fyrenlustas ðe he her on worlde beeode 
382.10.44: hwæt he þonne sceal mid his saule anre gode ælmihtigum riht agyldan ealles þæs þe he her on worlde to wommum gefremede 

382.10.45: magon we nu geheran secggean be sumum welegum men and worldricum 
382.10.46: ahte he on þysse worlde mycelne welan and swiðe modelico gestreon and manigfealde and on wynsumnesse lifde 
382.10.47: þa gelamp him þæt his lif wearð geendod and færlic ende onbecom þisses lænan lifæs 
382.10.48: þa wæs his nehmaga sum and his worldfreonda þæt hine swyþor lufode þonne ænig oþer man he þa for þære langunga and for þære geomrunga þæs oþres deaþes leng on þam lande gewunian ne mihte 
382.10.49: ac he unrotmod of his cyþþe gewat and of his earde and on þæm lande feala wintra wunode and him næfre seo langung ne geteorode ac hine swiþe gehynde and þreade 
382.10.50: þa ongan hine eft langian on his cyþþe forþon þæt he wolde geseon eft and sceawian þa byrgenne hwylc se wære þe he oft ær mid wlite and mid wæstmum fægerne mid geseah 
382.10.51: him þa tocleopodan þæs deadan ban and þus cwædon 
382.10.52: forhwon come þu hider us to sceawigenne 
382.10.53: nu þu miht her geseon moldan dæl and wyrmes lafe þær þu ær gesawe godweb mid golde gefagod 
382.10.54: sceawa þær nu dust and dryge ban þær þær þu ær gesawe æfter flæsclicre gecynde fægre leomu on to seonne 
382.10.55: eala þu freond and min mæg gemyne þis and ongyt þe sylfne þæt þu eart nu þæt ic wæs io 
382.10.56: and þu byst æfter fæce þæt ic nu eom 
382.10.57: gemyne þis and oncnaw þæt mine welan þe ic io hæfde syndon ealle gewitene and gedrorene and mine herewic syndon gebrosnode and gemolsnode 
382.10.58: ac onwend þe to þe sylfum and þine heortan to ræde gecyr and geearna þæt þine bena syn gode ælmihtigum andfenge 
382.10.59: he þa swa geomor and swa gnorngende gewat from þære dustsceawunga and hine þa onwende from ealre þisse worlde begangum and he ongan godes lof leornian and þæt læran and þæt gastlice mægen lufian 
382.10.60: and þurh þæt geearnode him þa gife haliges gastes and eac þæs oþres saule of witum generede and of tintregum alesde 

382.10.61: magon we þonne men þa leofestan us þis to gemyndum habban and þas bysene on urum heortum staþelian þæt we ne sceolan lufian worlde glengas to swiþe ne þysne middangeard 
382.10.62: forþon þe þeos world is eall forwordenlic and gedrorenlic and gebrosnodlic and feallendlic and þeos world is eall gewiten 
382.10.63: uton we þonne geornlice geþencean and oncnawan be þyses middangeardes fruman þa he ærest gesceapen wæs 
382.10.64: þa wæs he ealre fægernesse full and he wæs blowende on him sylfum on swyþe manigfealdre wynsumnesse 
382.10.65: and on þa tid wæs mannum leof ofor eorþan and halwende and heal smyltnes wæs ofor eorþan and sibba genihtsumnes and tuddres æþelnes 
382.10.66: and þes middangeard wæs on þa tid to þon fæger and to þon wynsumlic þæt he teah men to him þurh his wlite and þurh his fægernesse and wynsumnesse fram þon ælmihtegan gode 
382.10.67: and þa he þus fæger wæs and þus wynsum þa wisnode he on cristes haligra heortum and is nu on urum heortum blowende swa hit gedafen is 
382.10.68: nu is æghwonon hream and wop nu is heaf æghwonon and sibbe tolesnes nu is æghwonon yfel and slege 
382.10.69: and æghwonon þes middangeard flyhþ from us mid mycelre biternesse and we him fleondum fylgeaþ and hine feallendne lufiaþ 
382.10.70: hwæt we on þam gecnawan magon þæt þeos world is scyndende and heononweard 

382.10.71: uton we þonne þæs geþencean þa hwile þe we magon and moton þæt we us georne to gode þydon 
382.10.72: uton urum drihtne hyran georne and him þancas secggan ealra his geofena and ealra his miltsa and ealra his eaðmodnessa and fremsumnessa þe he wiþ us æfre gecyþde 
382.10.73: þæm heofonlican cininge þe leofað and rixaþ on worlda world aa buton ende on ecnesse amen 

