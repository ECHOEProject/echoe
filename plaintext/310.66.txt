sermo de baptismate 

310.66.1: leofe men ealle cristenum manne is mycel neod þæt heo heora fuluhtes scead witan 
310.66.2: and gehadedum mannum gebyreþ swiðe rihte þæt heo rihtlice and geornlice understanden þæt manna gehwylc gif he þare ylde and þæs andgites hæfð þæt he hit understanden mæig hwæt him mon to þearfæ sægð ðonne mod he beon æræst þinga gemyngad and iwissod þæt he cunne hu he of hæðendome mage to cristendome þurh rihtne geleafan ant ðurh fulluht cuman 
310.66.3: ðone is ærest þe fruma þæt mon gedo þurh gode wissunge þæt he his drihten ongite rihtlice and þæt he wiðsace andrædlice deofles imanan 
310.66.4: þæt is þæt he forsace and forbuge his unlare þæs ðe he æffre mæge 
310.66.5: and þæt he swutelige þæt he habbe and æfre habben wylle anrædne þanc and anrædne geleafan on ænne soðne ealmihtiga god 
310.66.6: and leornigæ þæt he cunne þæt ælc cristene mon hure cunnon sceal paternoster and credan 
310.66.7: mid þam paternoster mon sceal him to gode biddan and mid þam credan swutelian rihtne geleafan 
310.66.8: and syððan þe mon þæt can and rihtne geleafan hæfð understonden þonne bið he wurðe þæt he fulluht underfo 
310.66.9: gif he þis hure ærest alswa ic cwæð beforen deð 
310.66.10: þæt is þæt he deofol and his imanan alne forsaceð and him mid ealle fram byhþ 
310.66.11: and crist gecust and to him buhð and on hine anrædlice lyfæð 

310.66.12: ðe gelyfæð andredlice and rihtlice on hine þe ðe hi ne rihtlice lufað 
310.66.13: and ðe hine lufæð rihtlice þe his boda and his laga healdeð 
310.66.14: elles ne bið ðeo lufe noht and elles ne fremeþ eac þæt fulluht na swiðe buton mon godes boda gyme ðe geornor and mon his laræ and æ ðe rihtlucor healde 

310.66.15: leofe men on ðære cristnunge þe mon deþ ær þam fulluhte is mycel tacnung 
310.66.16: ðone þe sacerd cristneþ ðenne eorðeþ he on þene mon þonne hit swa gebyreþ in modum crucis 
310.66.17: and þonne wurð þurh godes mihte sona deofol swyþe geyrged 
310.66.18: and mid þæs sacerdas halsunge þe deofel wurð aflemæd fram ðare mænniscan isceafte þe ær wæs ðurh adam forwroht 
310.66.19: and þam halge gaste bið sona earddungsteowe on ðam men irymed 
310.66.20: twa þing beoð þurh godes mihte swa micele and swa mære þæt æfre ænig mon ne mæg þer on ænig þing awurdan ne wanian fulluht and huselhalgung 
310.66.21: nis ðe messeprest on weorlde swa synful ne swa fracod ðe ðare þenunga aþere deþ swa swa ðærto gebureð þeah he sylf ælc unriht dreoge on his life ne bið þeo þenung ðæs na ðe wurse 
310.66.22: ne eft nis nan swa mære ne swa haliges lifes þæt aþor þære ðenunga godian oððe mycelian mage 
310.66.23: do swa hwylc swa hit do godes sylfes miht bið on ðare dæde þurh halige rune 
310.66.24: ac þe earmæ synfullæ mon hermað him sylfum egeslice swiðe þe ðe geþristlæchæð to mæssiænne oððe husel to þicgeanne and wat hine sylfne on synnum to fulne and swyþe forwrohtne and nele ær hit andettan and betan ær he to þam þristlæce 
310.66.25: his dyrstines witolice dereð him sylfne 
310.66.26: ac ðæt ne dæreð elles ðam na þe swiðor þe ða þenunga underfohð mid rihte geleafan 
310.66.27: forþam ne mæg ænig mon godes mihta ne his merþa geminsian ne ne ænig þing awurdan 

310.66.28: ðet sealt ðe þe sacerd þam men on muðe deþ þonne he cristnæð þæt getacnæð godcundne wisdom 
310.66.29: and alswa ðe lichamæ þonne ifelæð þæs sealtes scearpnesse swa sceal þeo sawla ongytan wisdomes snoternesse 
310.66.30: and þone þe sacerd ætforen him singþ credo in deum patrem þonne trymeþ he his ileafan and mid þam geleafan fretewæð and gewædaþ his hus 
310.66.31: þæt is þet he gearewað his heortan gode on to wunigenne 
310.66.32: and þenne ðe sacerd rinæð mid his spatle þes monnes nose and earan þonne tacnæð he mid þam þæt he sceal egþer þurh stenc and þurh lust underfon godcunde halignesse and sceadwisnesse 
310.66.33: and þonne ðe sacerd smireþ mid þam halgan 
310.66.34: hwile ðe god wyle 
310.66.35: þe læs ðe we forwurðan þonne we læst wænon 
310.66.36: and utan ðurh æghwæt godes willan wurcan swa we geornost magon 
310.66.37: þenne læneð he hit us þær we best beþurfan 
310.66.38: him sylfe beo lof and wuldor on ealra weorlda weorld a buton ende amen 

