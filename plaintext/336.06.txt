336.6.1: geherað nu mæn ða leofestan hu us godes bec moniegaþ and myndigað to ures lifes clænnesse and lichaman and saule 
336.6.2: þæt is þæt we hæbben ærest rihtne geleafan to þam acænnendan and þam ælmihtigan gode forðan butan rihtan geleafan and rihtum dædum nan man to gode becuman ne mæg 
336.6.3: forðan us myndigað godes bec þæt we ure ælmessan sellan earmum mannum and to godes circean and dæghwamlice ær we to urum gereordum gesitten þæt we simle hwæthwega gode to willan gedon 
336.6.4: hæbbe æghwilc man be his mæðe þa god þe god wite þæt he gedon mæge 
336.6.5: and seo ælmesse sceal beon symle mid rihte begyten gif heo gode ondfænge beon scæl 
336.6.6: and simle to halgum tidum we hie geornost sellen 
336.6.7: forðan þe hit awriten is on cristes bocum þæt man mid þære ælmæssan mæge his synna adwæscean swa man mæg mid wætere fyr adwæscean gif hie mid rihte gestrenede beoð 
336.6.8: hu mæg se cristena man beon soþfæst and clæne and gode gecoren gif he nyle godes cyricean secean halchum dagum þam þe we freolsian sceolan and þær þa halchan geryno gehyran and to þan halgestan and to þan hehstan tidum to husle gangan 
336.6.9: and ealle we sceolon anum gode þeowian þam þe on heofonum is and ealles middangeardes wealdend 
336.6.10: he us mid his þrowunge aliesde of þam heordestan and þam grimmestan hellewitum 
336.6.11: forþy we nu on þas halchan tide sculan onfon an ure andettan cristes þam halgum gerynum 
336.6.12: ond þwærigen we him þis feowertiga nihta on clænnessa and on forhæfdnesse unrihtlices lichaman lustes þæt we mægen on þa eastertid rihtlice and mid clænnesse and mid hihte becuman to þam halgan husle orsorhlice 
336.6.13: forþan manige syndan soðfæste weorc þe man wyrcean scæl on þas halgan tid eac þam fæstenne 
336.6.14: þæt synt ure gelyfedan cyricsocna and halga weccean and halige gebedu and ælmæssan and druncennesse to forganne 
336.6.15: ne he selfa ne he oþerne ne bidde ðy læs hiera begra saul þurh ðæt forloren weorþe 
336.6.16: forþan þe se druncnesse manige synne weceð on fultum fyrenlustum and on unrihtum geflitum and on gitsungum þe him þurh deofles biswicnesse þurh þæt druncen bið toboren 
336.6.17: forþan þe he simle wile fram gode ateon swa fela swa he mæst mæg and on þam ecum witum gebringan ealle þa þe his larum geheran willað 
336.6.18: ac us man simle bebeodeð on godes bebodum þæt we geneache ure cyricean secean and þær gehieren rædan þa godcundan word þe drihten selfa gescop ealra codcundra gesamnunge 
336.6.19: ac beo ge nu geþyldige þah eow man mid wordum trehe þæt ge þa yflan word ne forgylden mid oþrum yfelum wordum 
336.6.20: and þeah man gehere oðerne him on ðweorh sprecan þanne ne geandswerige he na him mid nane yfele 
336.6.21: þanne bið his saule eft agyfen tienfealde wæstmas on godes gesamnunge 
336.6.22: ac andettað ge eow nu eowra synna and doð hiera soðe hrewe 
336.6.23: þanne beoð eowra saula þurh þæt gehælede and ge findað eft forgyfenesse eowra synna on þam niehstan dæge 
336.6.24: and he bið þanne orsorh forðan þe he ær dyde soðe hreowsunge his synna 
336.6.25: forþan on þa tid þe his saul of his lichaman gewitæt and heo biþ synfull þanne biþ hiere ealles gelic þeah heo þanne wolde hreowe don forþan heo syþþan naðer ne mæg ne synnigian ne hreowsian 
336.6.26: ac bebeorgan we us nu þa niðerlican witu and gegearwian we us nu þa heofoncundan leoht and þisne heofon and þas wæter and þis fyr 
336.6.27: ac we ne magon geseon hwanan hie cumað hider ac we magon scewian þisne heofon and þas wæter and þis fyr her on eorþan 
336.6.28: and nis on hefonum gesewen naðer ne fyr ne wæter ac heofona fyr and heofona wæter syndan godes ænglas gewordene 
336.6.29: ac utan nu geearnian þæt we ne becumen to þam uncuðan witum ac þæt we gefeon mid gode æfter þisse weorulde 
336.6.30: and forþan drihten him sohte fæmnan innoð on to eardianne þæt he us þurh þæt ætewde þæt we sculan beforan godes gesihðe drihtnes ondfæncge on him seluum geseon þæt he wæs man gewordan 
336.6.31: forþan we þanne nu sculan gode onfon mid us swa he selfa cwæð 
336.6.32: in me manete et ego in uobis 
336.6.33: sed quare deus noster nascendo per uirginem sic uoluit reformari ad uita ut quia mulierem in hunc mundum intrauerat 
336.6.34: he cwæð drihten be þissum manniscum kynne wuniaþ on me and ic on eow 
336.6.35: ac forhwan wæs drihten acænned þurh fæmnan innoð butan þæt he wolde us gescyppan to þam ecean life 
336.6.36: forþan þæt geara gelamp þurh euan adames wif þæt deaþ wæs gangende on middangeard and þa wæs þissum middangearde eft hiera hæle agyfen þurh marian þa fæmnan 
336.6.37: and cuðlice þa drihten þy þriddan dæge of deaþe aras fram helwarum 
336.6.38: and þa gebædan him ærest wif to and heom wæs beboden þæt hie urnon and bodedan his apostolum his ærist 
336.6.39: and he wæs ærest fram þam wimmannum ætywed forþan us ærest deað þurh wifman on gefeoll 
336.6.40: and þa eft forþan wifmæn ærest bododan and cyþdan mannum his ærist ond þæt wif þæt ærest deaðes byrigde 
336.6.41: þa wæs heo eft forþan edwit þrowigende from hire were 
336.6.42: and þa scylde þe heo þær dyde seo hire wærþ on ecnesse on gewrecen and hira synna weron miclum begoten ofer us 
336.6.43: and þa us wutodlice becom ure drihten þurh marian leoma þære halchan fæmnan 
336.6.44: þæt wæs þæt drihten com to eorþan þurh hie and god ætewde on ðam þæt he is ealra clænnessa fruma 
336.6.45: and þus us onfeng ure drihten þurh hine selfne þæt he wolde þæt we hine onfengon on us 
336.6.46: þis word þanne tacnaþ þæt se man onfehþ godes se ðe rihtlice gehereþ swa swa hine wise gelærað 
336.6.47: god us hafað beboden þæt we him þeowigen on clænan lichaman forþan he wæs geboren þurh þære clænan fæmnan leoma 
336.6.48: forþan he is lareow ælcere clænnesse and ne mæg se næfre wesan clæne se ðe nyle his synna geswican ær his ændedæge 
336.6.49: and nu mænnisclice we þe crist witen lufian we hine forþan simle mid clæne lichaman and mid hluttre geþance 
336.6.50: þanne adilgað he us crist fram eallum urum synnum 
336.6.51: and we magon geearnian gif we selfe willaþ þæt crist eardað an us 
336.6.52: þis word þanne tacnað þæt crist selfa behealdeð þa mæn þa þe tela doð 
336.6.53: and deofol tihtað þam þe on þweorh þænceað 
336.6.54: and soþlice þa þe crist ne lufiað hu magan þa cweðan þæt hie sien cristene 
336.6.55: ac us gedafnaþ anra gehwilcum þæt he us ahebbe on þa soþan cristennesse and forlæte þa weorc þe se earma feond mæn læraþ 
336.6.56: hu mæg se man beon cristen gif he fliteð wið cristes bebodu ac þa ðe siendan þurh god gewordene 
336.6.57: healdeð ge nu þanne godes bebodu forþan he is swiþe mihtig þæt he eow forgyfe eces lifes reste swa he selfa wæs sprecende and he cwæð 
336.6.58: diliges dominum deum tuum ex toto corde tuo et ex tota anima tua et ex totis uiribus tuis deinde diligis proximum tuum quam te ipsum 
336.6.59: qui enim diligit proximum totam legem impleuit 
336.6.60: he cwæð ure drihten be þissum mænniscean cynne lufiaþ ge eowerne drihten god mid ealre eowre hearten and mid ealre eowre saule and mid ealle mægne and þanne æfter þissum lufiaþ eowre þa nihstan swa eow selfe 
336.6.61: and þanne wutodlice se þe lufaþ his þane nihstan þanne gefyllað se ælce godes æ 
336.6.62: forþan he bebead ægþær ge on þære ealden æ ge on þære niwan æ þæt we heolden ures drihtnes bebodu hælendes cristes 
336.6.63: and þa he us sealde þa niwan æ þa bebead he us on þære þæt we lufedan us betweonum 
336.6.64: and þa drihten hine ætywde oft on eorþan æfter þan þe he up astigen wæs þa cwæð he be his gingrum ge beoþ mine discipuli gif ge eow lufiað eow betweonum 
336.6.65: and forðan men þa leofestan weorþiað eow selfe betweonan eow 
336.6.66: forðan we syndan ealra anra leoman and crist is ure heafod forþan he ærest gescop ure ealra fader and moder 
336.6.67: and he is soþlice ðæt geþwære leohtes bearn and þa beoð witodlice þeostra bearn þa ðe willað simle standan on ðam mæstum geflitum 
336.6.68: ac gehealden we us þæt we sien þæs leohtesten leohtes bearn na læs þiestra bearn 
336.6.69: forðan se man se ðe deð manige synna se bið þiestra bearn and deofla bearn geciged 
336.6.70: and þa mæn þa ðe doð god and beoð ælmesfulle þa beoð godes bearn geciged 
336.6.71: and ða mæn þa ðe doð god and drihtnes willan þanne wuniað þara saula in ecum wuldre 
336.6.72: and þare saule mete biþ wutodlice þæt se man healde drihtnes bebodo þa hwile ðe he lifiende sie 
336.6.73: and ðæt bið ðære saule drinca þæt man him geornlice to gode gebidde and þæt man gelome fæste and godes naman geðence 
336.6.74: and seo ælmesse biþ hiera synna forgifenes and hiere organan beoð þa halgan godes word þe men singað 
336.6.75: and ne seceþ drihten nan þinc mare fram þam mannum butan þæt hie his naman on ælce wisan weorþian dæges and nihtes swa ic ær sæde an ðissum halchan godspelle 
336.6.76: and we sculan swiðe geornlice mid urum saulum and mid urum lichaman ahebban þæs heofonlican cyninges naman 
336.6.77: forþan us wæran of heofonum þurh þane cyning swiðe fægre gife hider onsænde 
336.6.78: and gif we geornlice his naman begangað þanne beoþ ure saula halie gewordene and hiere becymeð swiþe gefealic blis fram þam ecean cyninge 
336.6.79: and ure lichaman þe of eorþan gewordene wæran beoð ælce dæge fedde fram þam heofonlican cyninge 
336.6.80: þæs mannes saul bið liflic and cymeð fram eorðan  se lichama forðan he sceal beon mid eorðan fed 
336.6.81: and þæs mannes saul bið godes oroðes and heo forðan sceal beon mid codcundum mægenum and mid husle gefeded 
336.6.82: and forðan us is to wilnianne þæt god us gefylle mid soðfæstnesse 
336.6.83: hwæt þanne we beoð mid ðurste and mid hungre gewyrde ac we willað þanne sone drincan and etan 
336.6.84: forþan se lichama ne mæg nane hwile lyfgean swaðeah butan mete and drincan swa þæs mannes saul ne mæg nane hwile beon butan godcundum weorcum 
336.6.85: ac gegearwien we ura saula clænnesse mid lufan and mid eaðmodnesse and mid arfæstnesse and mid rummodnesse and mid halignesse and mid smiltnesse and mid geðungennesse and mid bilehwitnesse and mid rihtnesse and mid godcundnesse and geþyldmodnesse and geswigunge þonne us man on ðweorh tosprece and mid wæccean and mid mildheortnesse and mid sigefestnesse and gemetfæstnesse and mid arfæstnesse godcundra beboda 
336.6.86: þis ðonne is swiðe gastlic weorc and swiðe halwendlic and mid þyllicum mægenum biþ ðæs mannes saul mid gereordum gefylled 
336.6.87: and þa mæn þe ðis eall beoþ donde þanne beoð þara saula breohtran þanne sunne þanne heo breohtest scineð swa he self wæs cweðende 
336.6.88: tunc iusti fulgebunt sicut sol in regno patris eorum qui habet aures audiendi audiat 
336.6.89: anima homines peccatores cum exierat de corpore 
336.6.90: drihten he cwæð soðfæste mæn scinað on hera fæder rice efne swa sunne on heofonum and þanne nu se man se ðe ænig andgit hæbbe þonne gehiere he þisses cwides þearlwisnesse 
336.6.91: hit gelimpeð þanne þæs synfullan mannes saul gæð of his lichaman ðonne bið heo seofon siðum sweartre ðonne se hræfen 
336.6.92: and hit is cweden on ðissum godspelle þæt deofla lædan ða saule and þanne heo spreceð wependre stæfne to ðam deoflum and hyo cweþ micle siendon þa ðyostre þe ge me to lædað 
336.6.93: and þanne andsweriað hire ða deoflo and hie cweðað maran þe siendan toweard in helle 
336.6.94: þanne cweð seo saul eft micel is ðeos unrotnes þe ge me to lædað 
336.6.95: and þanne andsweriað hiere þa deofle and hie cweðað maran gewin and mare unblis þe is gegearwod on helle 
336.6.96: and þanne æfter þysum wordum hie lædað þa saule on hellewitu 
336.6.97: ond þanne bið ðæs halgan mannes saul wutodlice þanne heo of ðam lichaman gangeð 
336.6.98: seofon siðum heo bið beorhtre þanne sunne and þa halgan godes ænglas hie lædað to paradysum 
336.6.99: and þanne cwyð seo saul to ðam ænglum þe hie lædað eala mycel is ðeos blis þe ic on gelædad eam 
336.6.100: ond þanne andswergeað hire þa ænglas and cweðað mare blis þe is on heofonum gegearwad 
336.6.101: ond þanne seo saul eft cweð micel is þes þrym þe we on syndan 
336.6.102: and þanne andswergeað hiere þa ænglas and cweðað þu cymest ful ær to maran þrymme 
336.6.103: ond þanne cwyð seo saul þriddan siðe mycel is þis leoht þe ic on eam 
336.6.104: ond þanne andswergeað hiere þa ænglas and hie cweðað þu gemetst mare leoht mid gode 
336.6.105: ond þanne syngað þa halgan ænglas swiðe gastlingne sang and berað ða clænan sawle to gode on heora fæðmum and hie cwæðað to ðære sawle beatus quem elegisti replebimur 
336.6.106: hie cweðað eadig eart ðu sawl ðu name gode eardunge in ðinum huse and we nu gefyllað mid gode ðin hus ðin templ his haligre and wundorlicre ðrymnesse 
336.6.107: ond hie cweðað eft be ðare sawle eadig eart ðu sawl ðu geheolde ðines drihtnes bebodu and ðu dydest geornlice æfter ðines godes willan 
336.6.108: eala ðu halige ðrynnes fæder and sunu and halig gast ðu ðe æfre wære and æfre bist and nu eart an ælmihtig god untodæledlic 
336.6.109: on ðe we gelefað and hihteð ðæt us ne ðurfe sceamian and ðæt us ure fynd ne gebismrian 
336.6.110: eala ðu god ælmihtig and eala ðu ece drihten and eala ðu undeadlice scyppend ðe we bidað and halsiað mid ealre ure heortan and mid eallum mode and mid eallum mægene ðæt ðu afyrsige fram us ealle ure unrihtwisnesse and we geearnian ðæt we motan becuman to ðinum rice and mid ðe rixian on heofona rices wuldre and þæt we mid þe moton feran and becuman inne ðæt upplice wuldor and ðær brucan mid þinum gecorenum ænglum 

336.6.111: and nu mæn ða leofestan ondrædan we us ðara awiergedra deofla sweartnesse and hellebrogan and hiora dracona fulnesse and hiora wyrma grædignesse and wildeora reðnesse and hiora susla micelnesse and hiora ða ecean witu 
336.6.112: þær biþ eagona wop and toþa gristbitung and welera ðurst 
336.6.113: and þær beoþ saula on miclum geflitum toslitene 
336.6.114: and þær biþ heortan fyrhtu and þær biþ saula unrotnesse and þrotena drygnesse 
336.6.115: and þær biþ singallic cyrm and gelomlic geomrung 
336.6.116: and þær beoþ ða synfullan saula forgitene and heora eardungstow biþ mid deoflum 
336.6.117: and þær biþ wite butan ænde and ðeostra butan leohte and cleopung butan gehernesse and micel wop and micel geomrung 
336.6.118: and þær biþ ðæt ece sar and orwene þæt him æfre ðæs sar linne 
336.6.119: and him her næfre ne becymeþ nænig frofor ne nænig help a butan sarlic ænde 
336.6.120: and þæt beoð ða arleasan ðe simle hiera deaðes wysceað and him ne geseald ne bið na ðy hraðor 
336.6.121: and þær biþ fyren mere swilce oðru sæ and þæt is swiþe ormæte deopnes ðæs grunde and eal yfel ongemænged on ðam grunde 
336.6.122: and þær nænig god ætiewed biþ on ðam grunde and þær biþ seo eorðe gode ofergyten 
336.6.123: and þær beoð þa earman tintrego and hie ðær þa wuniegað a worulda woruld þis ðonne beoð synfulra stow on to eardianne and hiera gebunes 
336.6.124: ðær ðonne beoþ on þisum witum ða forlegeran and þa godwracan and þa oferwelgan þe mid unrihtnesse him a begeatan 
336.6.125: and þa gitseras and þa struderas and þa ðeofas and þa ðeodsceaðan and ða mansworan and þa logeras and þa gramheortan and þa lyblæcean and þa ðe manige galdor cunnon and þa ðe gelome galaþ 
336.6.126: and þa unrihtfullan and þa arleasan and þa hatheortan and þa æfestegan and þa yfelan and þa ofernioðan and þa ðe eall yfel wrohtan 
336.6.127: and þa ðe deofle wæron simle gongende on hiora eardungstowe ðe hie noldan nænige hreowe don hyra synna ær hyra forðfore 
336.6.128: and hyra anra gehwilc ðara manna ðe nyle his synna geswican ðonne onfehþ he þyllicum tintregum swilce on ðisum bocum sægeð 
336.6.129: þonne æfter ðon þa halgan and þa soðfæstan mid criste mid hyra godum wyrcum þæt þonne syndan ða unwæmman and þa clænan and þa rihtwisan and þa godan and þa manðwæran and þa gecorenan and þa medoman and þa mildheortan and þa geðyldegan and þa getrewan and þa eaðmodan and ða ðe gode heraþ on ealle tid and þa rummodan and þa snotran and þa wisan and þa þe wæron mid swiðe mycelre godes lufan gefyllede 
336.6.130: hie hæfdon mycle forhæfdnesse and forwyrnednesse hiera lichaman lustes 
336.6.131: and hie nu eardiað mid criste for hyra godum weorcum 
336.6.132: ðær bið leohtes leoht and willa ðæs leohtes 
336.6.133: and þær bið ece gefea and þer bið ængla breohtnes and haligra lufu 
336.6.134: and þer biþ seo ece ar and þær ne bið nænig broga nefre gesewen ne ne gehered 
336.6.135: ac ðær bið blis butan ænde and iugoð butan yldo 
336.6.136: and þær næfre niht ne geðeostrað ac ðær simle awunað þæt heofonlice leoht 
336.6.137: and þær ne beoð nænige tintrega geywed ac ðær bið seo ece hæl and syo ece lufu swiþe ungeswæncedu  
336.6.138: and þær bið seo unawændedlic eadignes 
336.6.139: and þær wuniað his ða ða halgan on ðam hyhstan wuldre a in ealra worulda woruld 
336.6.140: and þonne ne bið us mid gode ðon mare gewin gesewen ne gegearwod þonne þysum halgum wæs ðe ic big secge gif we willað ure synna geswican and gode eaðmode beon 
336.6.141: swa drihten selfa wæs sprecende and he cwæð 
336.6.142: o fratres dilectissimi quam timendus est dies ille in quo dominus proposuit uenire cum flammam ignis quod inflammabit in aduersarios 
336.6.143: he cwæð eala men ða leofestan hu eow is to ondrædanne se ðæg se ðe drihten oncymeð to eow mid fyres ligum and he ðonne forbærneð ealle his þa wiðerweardan 
336.6.144: and þonne wepað swiðe biterlice ealle ða ðe nu doð unrihtwisnesse 
336.6.145: and þonne magon elle eorðlice mæn geseon  ealra cyninga cyning cumende ofer heofonas wolcnum mid his ðam miclan ðrymme 
336.6.146: and þonne beoð ealle gescæfta swiðe onhrerede beforan him and heofon bið gefealdan on ða tid swa swa boc 
336.6.147: and sæ bið adrugod and ealle gescæfta beoð onhrerede 
336.6.148: and sunne bið gehwyrfed on ðeostro and mona ne seleð his leoht 
336.6.149: and steorran feallað of heofonum and eall heofona mægen bið onhrered 
336.6.150: and þonne ealle eorðan mægða geseoð þæt micle sigebeacen þæt is seo halige cristes rod 
336.6.151: and þonne for ðære rode beorhtnesse bið eall ðes middangeard aðyostrad efne swa niht 
336.6.152: and þa synfullan men beoð ablende and þonne forwyrðað 
336.6.153: and þonne se mycla dæg cymeð and crist cymeð to ðam dome 
336.6.154: þonne magon ða werigan gastas geseon hwone hie ær oferhogodan and his bebodu healdan noldan 
336.6.155: and þonne sændað drihten his ænglas on feower ændas ðises middangeardes 
336.6.156: and þonne beoð gesamnode ealle gecorene ða ðe nu soð and riht willað and fram hyra synnum ahwyrfan 
336.6.157: and þonne fram heofones heanessum oð eorðan gemæru beoð gesamnode gode on ða swiðran healfe in ðone ungeændedan gefean and blisse 
336.6.158: and þa synfullan beoð gesende on ðone fyrenan ofn 
336.6.159: ðær bið wop and toða grystbitung 
336.6.160: se wæs gæra gegearwod deoflum and his ænglum and hæðenum þeodum ðam ðe ne woldan hyra saule geedniwian on ðam liflican þweale and hie noldan gelyfan þæt he wære crist godes sunu 
336.6.161: wa la ðonne ðam synfullum ðe hyra gebunes bið mid deoflum 
336.6.162: eala þær þonne bið ormetlic seað mid ðam deoflum 
336.6.163: and næfre ða wyrmas ne sweltað ðe on ðam seaðe wuniað 
336.6.164: and ðær ne bið næfre ðara tintrega fyr adwysced ne ðær næfre nænig stefn bið gehered butan gnornunge 
336.6.165: and þær nabbað synfulle mæn nænige oðre reste butan on helle and nabbað hie næfre nænige clænnesse butan ðam cealdan snawe 
336.6.166: wa la þam mannum ðe ðær sculan beon on belocene on ðam synfullan seaðe 
336.6.167: and hie beoð bedælde fram eallum ðam timbre ðe heom ær behaten wæs 
336.6.168: and hie beoð gode ofergytene and hie ne becumað næfre on his gemynde 
336.6.169: and hyra mete bið tintrego and hyra eardung bið mid deoflum 
336.6.170: and þær ne bið næfre nænig leoht gesewen buton ðyostro 
336.6.171: seo stow þonne bið gegearwod ðam yflum and þam arleasum and hit is gegearwod ðam mannum ðe hie wæron gefeonde on his ðæs nyhstan yfle 
336.6.172: and he þonne asændeð his þa gecorenan of ðara arleasra midle and sændeð hie ðonne on his bearn þæt is ðonne to gerecenesse seo heofonlice gebunes 
336.6.173: and þær ðonne scinað ða soðfæstan on hyra fæder rice efne swa sunne 
336.6.174: and hie ðær ðonne næfre ne ðyrsteþ ne ne hingreð ne hie næfre ofer þæt ne winnað ne ðær ne bið næniges fleames fyrhto gemeted 
336.6.175: ne ðær næfre nænig man mid yfele forwyrðað ne ðær næfre nænig yfel ætyweð 
336.6.176: ac ðær drihten bið sittende on ðam ecean leohte and þær bið singallice swiðe ormætu brihtnes 
336.6.177: and þær bið simle restedæg æfter oþrum and þer bið simbel æfter simble 
336.6.178: and þær beoð ða clænan saula gemængede wið ængla þreatas and heahængla 
336.6.179: and hie ealle cumað to criste on þam heofonlican wuldre and hie ðonne onginnað singan drihtne niwne sang swiðe unwiðerweardlicum stefnum and þær ðonne eardiað mid gode ealle ða ðe him rihtlice hyrdon 
336.6.180: wuniað ðonne mid criste ðam ðe nu lyfað and ricsað mid godfæder 
336.6.181: ðam sie wuldor and lof a in ealra worulda woruld a buten ænde 

