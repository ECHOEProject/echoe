50.2.1: ic bidde eow and eadmodlice lære men þa læofestan þæt ge wepen on þisse medmiclan tide for eowrum synnum 
50.2.2: forþan þe on þam toweardan life ure tearas for naht beoð getealde 
50.2.3: her gehyrð drihten þa þe hine biddað and him sylleð heora synna forgyfnessa 
50.2.4: her he is swiðe forebyrdig ofer us ac he is þær swiðe reðe 
50.2.5: her is his mildheortnes ofer us ac þær is se eca dom 
50.2.6: her is seo lænlice winsumnes ac þær is seo syngale nearones 
50.2.7: her synt þisse weorolde wynlustas ac þær synt þa ecan tintregu 
50.2.8: her is hlehter ac þær is se ungeendoda heaf 
50.2.9: ðær beoð þonne ure hrægla fretwodnes on þam ecan fyre widnode 
50.2.10: her is ures modes upahafennes ac þær is þære þystro dymnes 
50.2.11: ongytað nu þas men þa leofestan þe eow towearde synt 
50.2.12: and symble beo ge sorhfulle for eowre sawle hælo 
50.2.13: wepað on þisse worulde þæt ge ne þurfen eft wepan þone ungeendedan wop 
50.2.14: geeadmedað eow her þæt ge ne syn þær geniðrade and þæt ge ne syn sende on þa ytemestan þistro and on þæt unadwescedlice fyr 
50.2.15: eala men þa leofestan hwa is æfre swa heardre heortan þæt he ne mæge wepan þa toweardan witu and him þa ondrædan 
50.2.16: hwæt is us la selre on þisse weorolde þonne we symble ure synna hreowe don and hi mid ælmessan lysan þæt we þurh þa ælmessan þa ecan tintrega magon genesan 
50.2.17: forþon þe þeos worold gewit and ealle þa þe on hyre synd and þonne mid ure sawle anre we sculon gode ælmihtigum riht agyldan 
50.2.18: ne mæg þær þonne gefultmian se fæder þæm suna ne se suna þæm fæder 
50.2.19: ac sceal þonne anra gehwilc æfter his agenum gewyrhtum beon demed 
50.2.20: eala þu man hwæt dest þu þæt þu ne sy þam dumban nytene gelic 
50.2.21: geþenc and ongyt hu micel gedal god betweox us gesceop 
50.2.22: he sende on þa sawle andgyt þæt nafað þæt nyten 
50.2.23: eala þu man waca and gebide and miltsa þe þa hwile þe þu mæge 
50.2.24: gemun þæt drihten for þe of þæm hean heofone on þas neowlan gesceaft niðer astah to þæm þæt he þe to þæm uplican life gelædde 
50.2.25: ne mæg us þonne ure gold ne ure seolfer gefylstan of þæm wælgrimmum tintregum and þæm unadwæscedlicum ligum and þæm undeadlicum wyrmum þa hwettað hyra blodigan teð to þon þæt hig butan ælcre mildheortnisse urne lichoman wundian and slitan 
50.2.26: þonne þa byman syngað and hig micelre stemne ciað and cweðað ærost to þæm soðfæstan 
50.2.27: arisað ge cristes þa gecorenan 
50.2.28: efne nu eow cymð se heofenlica cyning and ge þone undeadlican brydguman geseoð þone ge ær lufadan þæs willan ge ær on eorðan worhtan 
50.2.29: arisað and geseoð þone micclan and þone andrislican cyning 
50.2.30: cumað nu and onfoð swilc wuldor swilce eage ne geseah ne eare ne gehyrde ne on mannes heortan ne astah swilce eow god todæg forgyfð 
50.2.31: ongen þæt þonne hu ungelicne cwide hig beoð cwæþende to þæm synfullan 
50.2.32: arisað ge arleasan and synfullan 
50.2.33: efne todæge ge beoð forlætene on þone neowlan helleseað 
50.2.34: and þær byð eower eadignes and blis and eower gefea on forwyrde 
50.2.35: eala hu earme and hu ungesælige þa beoð þe hig sylfe swa godes bebodu forreceleasiað þæt hig þisne egeslican cwide gehyran sculon 
50.2.36: and forþon ne sculon we næfre sorhlease beon ac symble urne deaðes dæg beforan ures lichoman eagum settan 
50.2.37: forþan þisre weorolde wuldor is scort and feallende and fleonde and earme synt þises middaneardes gestreon 
50.2.38: hwær synt þa cyningas þe geo wæron and þa welegan þisse weorolde 
50.2.39: hwær is nu heora gold and heora hrægelgefrætwodnes 
50.2.40: wa la þæt for swa scortum life to swa langum deaðe hi synt lædde 
50.2.41: for swa medmicelre blisse to swa langre unrotnesse 
50.2.42: for swa litlum leohte to swa miclum þystrum 
50.2.43: for swa medmiclum gestreone to swa heardum and swa hefigum tyntregum 
50.2.44: for swa sceortum hleahter to swa langum and biterum tearum 
50.2.45: þær synt þa þystran and þa unadwæscedlican fyr 
50.2.46: ðær synt þa heardan and þa biteran wununga 
50.2.47: þær synt þa unmætan tyntregu and þa unadwæscedlican wita 
50.2.48: on þam þa earman þe nu godes bebodu hyrwiað þa beoð cwylmede 
50.2.49: and him ne bið næfre nan rest seald buton emne þy dæge þe drihten hælend crist of deaðe aras 
50.2.50: magon we nu gehyran secgan be suman halgan men se wæs on gastlice gesyhðe gelæded 
50.2.51: he geseah sumes mannes sawle seo wæs genyded þæt heo sceolde of hyre lichoman ut gangan 
50.2.52: ac seo earme sawl ne dorste ut gan forþam þe heo geseah þa awyrgedan gastas beforan hyre standan 
50.2.53: ða þæt deofol hyre to cwæð 
50.2.54: hwæt is þis þæt þu dest 
50.2.55: to hwan yldst þu þæt þu ut ne gange 
50.2.56: wen is þæt þæt michael se heahengel cume mid engla þreate and þe genime raðe 
50.2.57: ða sum oðer deofol him andwyrde and cwæð 
50.2.58: ne þurfe ge eow ondrædan 
50.2.59: ic wat hyre worc and ic symble mid hyre wæs dæges and nihtes 
50.2.60: seo earme sawel hig þa wæs behealdende and heo ongan earmlice cleopian and cwæð 
50.2.61: wa me earmre to hwon sceolde ic æfre gesceapen beon 
50.2.62: oððe forhwon sceolde ic æfre in gangan on þisne fulestan and wyrrestan lichoman 
50.2.63: heo þa locade to hyre lichoman and cwæð 
50.2.64: wa þe þu earma lichoma þu þe wære nimende fremdra manna speda 
50.2.65: and þu þe æfre wære ofer eorðan welena strynende 
50.2.66: and þu þe gefrætwodest þe mid deorwurðe hrægle 
50.2.67: and þu þe wære reod and ic me wæs blac 
50.2.68: þu wære glæd and ic me wæs unrot 
50.2.69: þu hloge and ic weop 
50.2.70: eala þu earma nu þu byst geworden þæt fuleste hreaw and wyrma mete 
50.2.71: þu rest þe nu medmicle tid on eorðan 
50.2.72: and ic mid sare and geomurunge to helle sceal beon læded 
50.2.73: se lichoma þa ongan þa swiðe swætan and mislic hiw bredan 
50.2.74: þæt deofol ongan þa cleopian and cwæð 
50.2.75: stingað hyne mid sare on his eagan 
50.2.76: forþan ealswa hwæt swa he mid his eagan geseah unrihtes ealles he his gyrnde 
50.2.77: stingað hyne mid sare on his muð 
50.2.78: forþon ealswa hwæt swa hyne lyste etan oððe drincan oððe sprecan eall he hit aræfnde 
50.2.79: stingað hyne mid sare on his heortan 
50.2.80: forþon þe on hyre ne wunode arfæstnis ne mildheortnes ne godes lufu 
50.2.81: hig genaman þa þa earman sawle mid micle sare and geomorunge and hi asettan ofer hyre þa sweartestan fyðra 
50.2.82: and mid þi þe hi wæron ferende seo earme sawl geseah miccle beorohtnesse 
50.2.83: heo axode þa deoflu hwæt seo beorohtnysse wære 
50.2.84: hig hyre andwyrden and cwæden 
50.2.85: ne ongytst þu þæt hit is heofona rices gefea þanon þu wære ut gangende þa þu on þinne lichoman in eodest 
50.2.86: nu þu færst þurh þa fægerestan and þa beorhtestan wununga ac þu þær ne most wunian 
50.2.87: nu þu gehyrst engla þreatas and þu gesyhst eallra haligra beorohtnessa and swaþeah þe nis lyfed þær to eardianne 
50.2.88: seo earme sawl þa ongan mid micelre sare and wope heofian and cwæð 
50.2.89: wa me þæt ic æfre swa earm middaneardes leoht geseon sceolde 
50.2.90: ða deoflu hig þa gelæddan and wepende and geomrigende hy hy sealdon suman fyrenan dracan 
50.2.91: se ontynde his þa fyrenan and þa scearpestan goman 
50.2.92: and he hig swealh and hig eft aspaw on þa hattestan ligas 
50.2.93: ic eow þonne bidde men þa leofestan þæt we þonne þis on bysne asettan 
50.2.94: þeah we þillico wito witan and gelifen þonne hwæðere ne sceolon we næfre geortrywan be godes mildheortnesse 
50.2.95: ac us gedafenað mid micelre eaðmodnysse gyrnan to þam ecean gefean 
50.2.96: þær nis deaðes ege ne deofles costnung 
50.2.97: ac þær is geogoð butan yldo and leoht butan þistro and gefea butan unrotnysse 
50.2.98: þær is rest butan gewinne 
50.2.99: þær synt þa read besewan blostman growende þa næfre ne forweorniað 
50.2.100: þær næfre heaf ne geomorung ne gnornunge ne granunge bið gehyred 
50.2.101: ðær ne bið næfre wite gesewen ne gefeled 
50.2.102: ne þær næfre bið biternes ne gesweorcnesse stow gemeted 
50.2.103: ne þær næfre þunorrada ne beoð ne ligettas lihtes gesawen 
50.2.104: ac þær is aa singalic organa sweg þe from englum and heahenglum on þæs hehstan cyninges gesihðe bið sungen 
50.2.105: eala ge men þa leofestan ongytað þæt þonne hu swiðe us is to geþenceanne se towearda ege 
50.2.106: and forþæm we sculon geþencean þæt þis lif is lænlic þæt we nu on libbað 
50.2.107: and hit is gewinful and tyddre and feallende and earm and biswicol eallum þæm þe hit lufiað 
50.2.108: on gewinne we libbað and on sare we sweltað 
50.2.109: and þonne æfter þises lifes geendunge ða earman and þa synfullan þa þe nu nellað heora synna hreowe don and ælmessan syllan on helletintrego hig beoð lædde and þær for hyra wondædum unmæte tintrego þrowiende 
50.2.110: þær beoð þa earman sawla ahangene ofer þa hatestan ligeas 
50.2.111: and þær þonne beoð forðriccende and gebundene and ofdune aworpene on þa sweartestan stowe 
50.2.112: þillica wita þa synfullan beoð þrowiende and ealra swiðost þa þe nu nane mildheortnesse nabbað wið hyra gyltyndum 
50.2.113: ac uton cyrran to þam beteran and geearnian þæt ece rice mid criste and mid eallan his halgan on ealra worulda woruld a butan ende amen 

