uerba ezechiel prophete de pigris aut timidis uel neglegentibus pastoribus 

49B.38.1: ezechiel se witega lærð godes bydelas þæt hi beorgan heom silfum wið godes yrre 
49B.38.2: he cwæð godes wordum þus to heom eallum 
49B.38.3: hec dicit dominus audiens ex ore meo sermonem adnuntiabitis eis ex me et reliqua 
49B.38.4: cyð swiðe georne he cwæð godes word wide þe of gode silfum æror asprungon 
49B.38.5: and gif þu sinfullan nelt synna gestiran and þam manfullan mandæda cyþan þu scealt þa sawle bitere forgildan 
49B.38.6: and wa þam hirdum he cwæð þe estað heom silfum swa heom betst licað and godcundre heorde ne gimeð to nahte 
49B.38.7: gehyrað git hirdas godes word georne 
49B.38.8: nu ic silf wille he cwæð on his dome witan æt þam hirdum hwi hi mine heorde swa wace begimdon 
49B.38.9: and a hi sculon ðanonforð wurðscipes þolian and deore agildan eal þæt hi forgimdon 
49B.38.10: and wa þam hirdum he cwæð þe fretað and forswelgað folces sinna 
49B.38.11: ðæt syndon þa gifran and þa heom geornan þe worldþinga sindon ealles to georne and folce ne bisniað swa wel swa hi scoldon ne rihtlice ne bodiað swa oft swa hi scoldan 
49B.38.12: ac clummiað mid ceaflum þar hi scoldan clipian 
49B.38.13: ealswa issaias se witega hwilum be þam spræc 
49B.38.14: canes muti non ualentes latrare 
49B.38.15: eal swilce he cwæde þæt gemidlede hundas ne beorcað to nahte 
49B.38.16: dumbe beoð þa bydelas and to fæste gemidlede þe for ege oððe lufe oððe ænigre worldscamen eargiað and wandiað godes riht to sprecanne 
49B.38.17: and wace beoð ða hirdas fundon to heorde þe nellað þa heorda þe hi healdan sculon huru mid clipunge georne bewerian gif þar wilc þeodscaða scaðian onginneð 
49B.38.18: nis nan swa yfel scaða swa is deofol silf he bið a ymbe þæt an hu he on manna sawlum mæst gescaðian mæge 
49B.38.19: ðonne motan þa hyrdas beon swiðe wacole and geornlice clipigende þe wið þone þeodscaðan folc sculon warian 
49B.38.20: þæt sindon biscopas and mæssepreostas þe godcunde heorda bewachien and bewerian sculon mid wislican laran þæt se wodfræca werewulf to swiðe ne slite ne to fela ne abite of godcundre heorde 
49B.38.21: and se þe oferhogige þæt he heom ne liste hæbben heom gemæne þæt wið gode silfne 
49B.38.22: sit nomen domini benedictum ex hoc nunc et usque in saeculum 

