dominica pascha 

382.7.1: men þa leofestan þis easterlice geryno us æteoweð þæs ecean lifes sweotele bysene 
382.7.2: swa we nu gehyran magon forþ reccean and secggean þæt nænigne tweogean ne þearf þæt seo wyrd on þas andweardan tid geweorþan sceal þæt se ilca scyppend gesittan wile on his domsetle 
382.7.3: him biþ beforan andweard eal engla cynn and manna cynn and eac swylce werigra gasta and þær beoð asmeade æghwylces mannes dæda 
382.7.4: and se þe nu biþ eaþmod and gemyndig drihtnes þrowunge and his æriste ealle mode se sceal heofonlicre mede onfon 
382.7.5: and se þe nu forhogaþ þæt he godes bebodu healde oþþe ænig gemynd hæbbe drihtnes eaþmodnesse se þær sceal heardne dom gehyran and seoþþan on ecum witum wunian þara næfre ende ne cymeþ 

382.7.6: þonne is þeos tid ealra tida hehst and halgost and on þas tid we sceolan habban godcunde blisse and eac werldcunde 
382.7.7: forþon þe drihten of deaþe aras mancynne to bysene æfter his þrowunga and æfter þæm bendum his deaþes and æfter þæm clammum helle þeostra and þæt wite and þæt ece wræc asette on þone aldor deofla and mancyn freolsode 
382.7.8: swa se witga dauid be þisse tide witgade and þus cwæþ 
382.7.9: ure drihten us gefreolsode 
382.7.10: and he geendode þæt he lange to þæm awergdum gastum gebeotod hæfde 
382.7.11: and he mannum gecyþde on þas andweardan tid ealle þa þing þe æfre ær from witgum gewitgode wæron be his þrowunga and be his æriste and be his hergunga on helle and be his wundra manegum þe ær gesægde wæron eall he þæt gefylde 

382.7.12: uuton nu gehyran and geþencean hwæt he dyde and mid hwy he us freo gedyde 
382.7.13: næs he mid nænigum nede gebæded ac he mid his sylfes willan to eorþan astag and her manige setunga and searwa adreag æt iudeum æt þæm unlædum bocerum 
382.7.14: and þa æt nehstan he let his lichoman on rode mid næglum gefæstnian and deaþ he geþrowode for us forþon þe he wolde us þæt ece lif forgifan 
382.7.15: and he þa onsende his þone wuldorfæstan gast to hellegrunde 
382.7.16: and þær þone ealdor ealra þeostra and þæs ecean deaþes geband and gehynde and ealne his geferscipe swyþe gedrefde 
382.7.17: and hellegeatu and hire þa ærenan scyttelas he ealle tobræc and ealle his þa gecorenan he þonon alædde and þara deofla þeostro he oforgeat mid his þæm scinendan leohte 

382.7.18: hie þa swiþe forhte and abregde þus cwædon 
382.7.19: hwonon is þes þus strang and þus beorht and þus egesfull 
382.7.20: se middangeard þe us wæs lange ær underþeoded and us deaþ mycel gafol geald ne gelomp hit na ær þæt us swylc deaþ geendod wære ne us næfre swylc ege ne wearþ ær to helle geendebyrded 
382.7.21: eala nu hwæt is þes þe þus unforht gæþ on ure gemæro 
382.7.22: and nis no þæt an þæt he him ure witu ne ondræde ac he wile eac oþre of urum bendum alesan 
382.7.23: wene we sy þisse þe we wendon þæt þurh his deaþ us sceolde beon eall middangeard underþeoded 
382.7.24: gehyrstu ure aldor þis is se ilca þe þu longe for his deaþe plegodest and þu us æt endestæfe mycel herereaf gehete 
382.7.25: ac hwæt wilt þu his nu don 
382.7.26: and hwæt miht þu his onwendan 
382.7.27: nu he hafaþ ealle þine þeostro mid his beorhtnesse geflemed and eal þin carcern he hafaþ tobrocen and þa þe þu ær on hæftnede hæfdest ealle þa he hæfþ onlysde and heora lif he hæfþ to gefean gecyrred 
382.7.28: and þa us nu bysmriaþ þa þe ær on urum bendum sworettan 
382.7.29: to hwon læddest þu hider þeosne þe on his cyme ealle his gecorene he hafaþ to þære ærran blisse gecorene 
382.7.30: þeah hie ær þæs ecan lifes orwene wæron hie synt nu swiþe bliþe 
382.7.31: nis her nu nænig wop ne nænig heaf gehyred swa hit ær gewunelic wæs on þisse witestowe 
382.7.32: eala nu þu ure aldor þa þine welan þe þu on fruman begeate æt þæs ærestan mannes egeleasnesse and unhyrsumnesse and æt neorxnawanges anforlætnesse ealle þa he hafaþ nu on þe genumene and þurh cristes rode is eal þin blis to unrotnesse geworden 
382.7.33: þonne þu wysctest þæt þu wistest crist on rode ahangenne nystest þu no hu monige earfoþa us eallum æt his deaþe becuman sceoldan 
382.7.34: þu woldest symle þone besmitan þe þu nanwiht yfles on nystest 
382.7.35: to hwon læddest þu þeosne freone and unscyldigne hider 
382.7.36: nu he hafaþ on his hidercyme ealle scyldige fordemde and gehynde 

382.7.37: þa sona æfter þon þe seo arlease helwarena stefn wæs gehyred and heora gnornung þa wæs buton ælcere yldinge for drihtnes cynedomes tocyme þætte ealle þa isenan scyttelas helleloca wurdan tobrocene 
382.7.38: and þa sona instæpes seo unarimedlice menigo haligra saula þe ær gehæftnede wæron to þæm hælende onluton and mid wependre halsunga hine bædon and þus cwædon 
382.7.39: þu come to us middangeardes alysend 
382.7.40: þu come to us heofonwara hyht and eorþwara and eac ure hyht 
382.7.41: forþon us geara ær witgan þe toweardne sægdon and we to þinum hidercyme hopodan and hyhtan 
382.7.42: þu sealdest on eorþan mannum synna forgifnessa 
382.7.43: ales us nu of deofles onwalde and of helle hæftnede 
382.7.44: nu þu for us astige on hellegrund 
382.7.45: ne forlæt þu us nu on witum wunian þonne þu to þinum uplican rice cyrre 
382.7.46: ðu asettest þines wuldres myrecels on worlde sete nu þin wuldres tacn in helle 
382.7.47: næs þa nænig ylding to þon þa þeos ben wæs gehyred 

382.7.48: þa sona seo unarimede menigo haligra saula mid drihtnes hæse wæron of þæm cwicsusle ahafena 
382.7.49: and he gefylde þone ealdan feond and on hellegrund gebundenne awearp 
382.7.50: þa halgan sawla þa mid unasecggendlicum gefean cleopodan to drihtne and þus cwæþon 
382.7.51: astig nu drihten hælend crist up nu þu hafast helle bereafod and þæs deaþes aldor on þyssum witum gebundenne 
382.7.52: gecyþ nu middangearde blisse þæt on þinum upstige geblissian and gehyhton ealle þine gecorenan 

382.7.53: adam þa gyt and eua næron onlysde ah on bendum hie wæron hæfde 
382.7.54: adam þa wependre stefne and earmlicre cegde to drihtne and cwæþ 
382.7.55: miltsa me drihten miltsa me for þinre mycclan mildheortnesse and adilega mine unrihtwisnessa 
382.7.56: forþon þe anum ic gesyngade and mycel yfel beforan þe ic gedyde 
382.7.57: ic gedwolede swa swa þæt sceap þæt forwearþ 
382.7.58: sec nu þinne þeow drihten 
382.7.59: forþon þe þine handa me geworhtan and geheowodan 
382.7.60: ne forlæt þu mine saule mid hellwarum 
382.7.61: ac do on me þine mildheortnesse 
382.7.62: and alæd me ut of þyssum bendum and of þyses carcernes huse and of deaþes scuan 

382.7.63: drihten hælend þa wæs miltsigende adame 
382.7.64: and raþe his bendas wæron onlysde 
382.7.65: and befealden to hælendes cneowum he cwæþ 
382.7.66: min saul bletsaþ drihten and ealle mine þa inneran his þone halgan naman 
382.7.67: þu þe arfæst eart geworden eallum minum unrihtwisnessum 
382.7.68: þu þe gehældest mine adla 
382.7.69: and min lif of þære ecean forwyrde 
382.7.70: þu onlysdest mine geornnesse mid gode þu gefyldest 

382.7.71: eua þa gyt on bendum and o wope þurhwunode 
382.7.72: heo cwæþ soþfæst eart þu drihten and rihte syndon þine domas 
382.7.73: forþon þe mid gewyrhtum ic þas þrowige 
382.7.74: ic wæs mid weorþmende on neorxnawange and ic þæt ne ongeat 
382.7.75: ic wæs wiþermede and unwisum netenum gelic geworden 
382.7.76: ac þu drihten scylde minre iugoþe and mines unwisdomes ne wes þu gemyndig 
382.7.77: ne ne ahwyrf þu þine onsyne ne þine mildheortnesse from me 
382.7.78: ne þu ne gecyr on erre from þinre þeowene 
382.7.79: gehyr þu arfæsta god mine stefne mid þære ic earm to þe cleopie 
382.7.80: forþon on sare and on geomrunga min lif and mine gear syndon fornumene 
382.7.81: drihten þu wast mine geheo wunga þæt ic eom dust and axe gif þu mine unrihtwisnesse behealdest 
382.7.82: ic þe halsige nu drihten for þinre þeowene sancta marian þa þu mid heofonlicum wuldre geweorþodest 
382.7.83: hire innoþ þu gefyldest nigon monaþ mid ealles middangeardes weorþe 
382.7.84: þu wast þæt þu of minre dehter drihten onwoce 
382.7.85: and þæt hire flæsc is of minum flæsce and hire ban of minum banum 
382.7.86: ara me nu min drihten for hire wuldres weorþmyndum 
382.7.87: ara me ungesæligost ealra wifa 
382.7.88: and min scyppend miltsa me and genere me of þysses deaþes bendum 

382.7.89: drihten hælend þa wæs miltsiende euan 
382.7.90: and raþe hire bendas wæron onlysede 
382.7.91: heo cleopode þa and þus cwæþ 
382.7.92: sy þin nama drihten gebletsad on worlde 
382.7.93: forþon þe þin mildheortnes is mycel ofor me 
382.7.94: nu þu generedest mine saule of þære neoþeran helle 

382.7.95: abraham þa se heahfæder mid eallum þam halgum saulum þe fram worlde fruman gehæftnede wæron bliþre stefne cegdon and cwædon 
382.7.96: we ondettaþ þe drihten and þe hergeaþ forþon þe þu us alesdest from deaþes fruman and þu us gewelegodest mid þinum tocyme 

382.7.97: mid þon þe drihten þa þa herehyhþ þe on helle genumen hæfde 
382.7.98: raþe he lifgende ut eode of his byrgenne mid his agenre mihte aweht 
382.7.99: and eft mid his unwemmum lichoman hine gegyrede 
382.7.100: and he hine his gingrum æteowde 
382.7.101: forþon þe he wolde ælcne tweon of heora heortum adon 
382.7.102: and he eac æteowde þa wunda and þara nægla dolh þæm ungeleaffullum mannum forþon þe he nolde þæt ænig ortrywnes wære emb his æriste 
382.7.103: and þa æfter þon on manigra manna gesyhþe he astag on heofenas 
382.7.104: and he gesæt godfæder on þa swiþran healfe þonon he næfre næs þurh his godcundnesse ac he symle þær gestaþelod wæs 

382.7.105: forþon hyhton nu and blissian eall geleaffull folc forþon þe for us cristes blod wæs agoten 
382.7.106: uton we ealle wynsumian on drihten we þe his æriste mærsiaþ forþon þe he his godcundnesse nanwiht ne gewanode þa he þone menniscan lichoman onfeng and us of deofles anwalde alesde 
382.7.107: nu we gehyraþ men þa leofestan hu manigfeald þing drihten for us geþrowode þa he us mid his blode abohte of helle hæftnede 
382.7.108: uton we forþon geþencean hwylc handlean we him forþ to berenne habban þonne he eal þis recþ and sægþ æt þisse ilcan tide þonne he gesiteþ on his domsetle 
382.7.109: þonne sceolan we mid ure anre saule forgyldan and gebetan ealle þa þing þe we ær ofor his bebod gedydon oþþe þæs awægdon þe we don sceoldan 

382.7.110: uton nu geþencean hu mycel egsa gelimpeþ eallum gesceaftum on þas andweardan tid þonne se dom nealæceþ 
382.7.111: and seo openung þæs dæges is swiþe egesfull eallum gesceaftum 
382.7.112: on þæm dæge gewiteþ heofon and eorþe and sæ and ealle þa þing þe on þæm syndon 
382.7.113: swa eac for þære ilcan wyrde gewiteþ sunne and mona and eal tungla leoht aspringeþ 
382.7.114: and seo rod ures drihtnes bið aræred on þæt gewrixle þara tungla seo nu on middangearde awergde gastas flemeþ 
382.7.115: and on þæm dæge heofon biþ befealden swa swa boc and on þæm dæge eorþe biþ forbærned to axan and on þæm dæge sæ adrugaþ 
382.7.116: and on þæm dæge eall heofona mægen biþ onwended and onhrered 
382.7.117: and syx dagum ær þissum dæge gelimpeþ syllice tacn æghwylce ane dæge 

382.7.118: þy ærestan dæge on midne dæg gelimpeþ mycel gnornung ealra gesceafta 
382.7.119: and men gehyraþ myccle stefne on heofenum swylce þær man fyrde trymme and samnige 
382.7.120: þonne astigeþ blodig wolcen mycel from norþdæle and oforþecþ ealne þysne heofon 
382.7.121: and æfter þæm wolcne cymeþ legetu and þunor and ealne þone dæg rineþ blodig regn æt æfen 

382.7.122: on þæm æfteran dæge biþ gehyred mycel stefn on heofenum fyrdweorodes getrymnesse 
382.7.123: and eorþe biþ onhrered of hire stowe and heofon biþ open on sumum ende on þæm eastdæle 
382.7.124: and mycel mægen forþ cymeþ þurh þone openan dæl and þone heofon oforþecþ and oforwryhþ æt æfen 
382.7.125: and blodig regn and fyren fundiaþ þas eorþan to forswylgenne and to forbærnenne 
382.7.126: and seo heofon biþ gefeallen æt þæm feower endum middangeardes 
382.7.127: and eall eorþe bið mid þeostrum oforþeaht æt þa endlyftan tid þæs dæges 
382.7.128: and þonne cweþ eall folc 
382.7.129: arige us nu and miltsige se drihten þe on engla endebyrdnesse wæs gehered þa he on betleem wæs acenned 
382.7.130: þa cleopodan hie and þus cwædon 
382.7.131: wuldor sy gode on heanessum and mannum on eorþan þam þe godes willan syn 

382.7.132: þy þriddan dæge seo eorþe on þæm norþende and on þam eastende sprecaþ him betweonum 
382.7.133: and þa neolnessa grymetiaþ and þa eorþan willaþ forswelgan 
382.7.134: þonne biþ eall eorþan mægen onwended 
382.7.135: and mycel eorþhrernes bið on þæm dæge geworden 

382.7.136: þy feorþan dæge ofor undern beoþ myccle þuneras on heofnum 
382.7.137: and þonne gefeallaþ ealle deofolgyld 
382.7.138: and þonne hit biþ æt sunnan setlgange and þeahhweþre nænig leoht ne æteoweþ 
382.7.139: and mona biþ adwæsced and beoþ þeostra forþ gewordene ofor ealle world 
382.7.140: and steorran yrnaþ wiþersynes ealne þone dæg 
382.7.141: and men hie magan geseon swa sutole swa on niht þonne hit swiþe freoseþ 
382.7.142: and þonne on þæm dæge hatigaþ þisse worlde welan and þa þing þe hie nu lufiaþ 

382.7.143: þy fiftan dæge æt underne se heofon tobyrst from þæm eastdæle oþ þone westdæl 
382.7.144: and þonne eall engla cynn lociaþ þurh þa ontynnesse on manna cynn 
382.7.145: þonne geseoþ ealle menn þæt hit wile beon æt þisse worlde ende 
382.7.146: fleoþ þonne to muntum and hie hydað for þara engla onsyne 
382.7.147: and þonne cweþaþ to þære eorþan and biddaþ þæt heo hie forswelge and gehyde 
382.7.148: and wyscaþ þæt hie næfre næron acennede from fæder ne from meder 
382.7.149: swa hit geara be þon on cristes bocum gewitgod wæs and þus cweþaþ 
382.7.150: eadige syndon þa men þa þe wæron unberende 
382.7.151: and eadige syndon þa innoþas þa þe næfre ne cendon and þa breost þa þe næfre meolcgende næron 
382.7.152: and þonne hie cweþaþ to þæm dunum and to þæm hyllum feallaþ ofor us and us bewreoþ and gehydað þæt we ne þurfon þysne ege leng þrowian æt þyssum englum 
382.7.153: nu is eal gesyne þæt we ær behyded hæfdon 

382.7.154: þy syxtan dæge ær underne þonne biþ from feower endum þære eorþan eall middangeard mid awergdum gastum gefylled 
382.7.155: þa fundiaþ þæt hie willon genimon myccle herehyþ manna saula swa antecrist ær beforan dyde 
382.7.156: and þonne he cymeþ þonne beotaþ he þæt he wile þa saula sendan on ece witu þa þe him heran nellaþ 
382.7.157: and þonne æt nehstan biþ he sylfa on ecne wean bedrifen 
382.7.158: swa þonne þy dæge cymeþ sanctus michahel mid heofonlicum þreate haligra gasta 
382.7.159: and þa þonne ofsleaþ ealle þa awergdan and on hellegrund bedrifaþ for heora unhyrsumnesse godes beboda and for heora mandædum 
382.7.160: þonne geseoþ ealle gesceafta ures drihtnes mihte þeah þe hie nu mennisce men oncnawan nellan ne ongytan 

382.7.161: þonne æfter þeossum þingum biþ neh þæm seofoþan dæge 
382.7.162: and þonne hateþ sanctus michahel se heahengl blawan þa feower beman æt þissum feower endum middangeardes and awecceaþ ealle þa lichoman of deaþe 
382.7.163: þeah þe hie ær eorþe bewrigen hæfde oþþe on wætere adruncan oþþe wildeor abiton oþþe fuglas tobæron oþþe fixas toslitan oþþe on ænige wisan of þisse worlde gewiton 
382.7.164: ealle hie sceolan þonne arisan and forþ gan to þam dome on swylcum heowe swa hie ær hie sylfe gefrætwodan 
382.7.165: næs na mid golde ne mid godwebbenum hræglum ac mid godum dædum and halgum we sceolan beon gefrætwode gif we þonne willaþ beon on þa swiþran healfe drihtnes hælendes cristes mid soþfæstum saulum and gecorenum þa he sendeþ on ece leoht 

382.7.166: forþon we sceolan nu geþencean þa hwile þe we magan and motan ure saula þearfe þe læs we foryldon þas alyfdon tid and þonne willon þonne we ne magon 
382.7.167: uton beon eaþmode and mildheorte and ælmesgeorne facen and leasunga and æfeste from urum heortum adoon and afyrran and beon rihtwise on urum mode wiþ oþre men 
382.7.168: forþon þe god sylfa þonne ne gymeþ nænges mannes hreowe ne þær nænige þingunga ne beoþ 
382.7.169: ac biþ þonne reþra and þearlwisra þonne ænig wilde deor oþþe æfre ænig mod gewurde 
382.7.170: and swa myccle swa þæs mannes miht beo mare and he biþ weligra on þisse worlde swa him þonne se uplica dema mare tosecþ þonne he him sylfum reþne dom and heardne geearnaþ and begyteþ swa hit be þon gecweden is 
382.7.171: se mon se þe nu demeþ þæm earmum buton mildheortnesse þonne biþ þam eft heard dom geteod 
382.7.172: uton nu men þa leofestan þas þing geþencean swiþe snotorlice and wislice þæt we þurh soþfæste dæda and þurh mildheortnesse weorc urne deman mildne gemeton and þurh eaþmodnesse and þurh þa soþan lufan godes and manna us þa ecean eadignesse geearnian mid urum drihtne þær he leofað and rixaþ a buton ende on ecnesse amen 

