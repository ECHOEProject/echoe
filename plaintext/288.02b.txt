288.2b.1: se halga iohannes cwæð æfter þam þusende byð se deofol unbunden 
288.2b.2: nu ys þæt þusendfeald getæl agan æfter mennisclicum getæle ac hyt is on þæs hælendes andweardnysse hwænne he hyt geendige 
288.2b.3: þæt þusendfeald getæl is fulfremed 
288.2b.4: se wat his geendunge þe ealle þing mid his agenre mihte gesceop 
288.2b.5: manige men wenað þæt þes middaneard scyle standan on syx þusend wintrum forþan þe god ælmihtig gesceop ealle þing binnan syx dagum 
288.2b.6: ac þæt getæl wise witan hyt on oðre wisan getrahtnodon 

288.2b.7: ða syx dagas þe god ælmihtig gesceop þurh his agene mihte on soðre þrynnysse þæt ys fæder and sunu and halig gast and ys an soð god rixiende and gymende ealra his gesceafta a butan ende þa syx dagas getacniað þæt we sceolon on geswynce libban her on life and æfter þissum life for urum godum dædum mede onfon æt urum scyppende on þam seofoðan dæge 
288.2b.8: ælces mannes tima byð geendod binnan seofon daga fyrste and þonne gerest he hine 
288.2b.9: and seo sawl fehð to þam þe se lichama geworhte oðþæt se eahtoða dæg cymð þæt ys domesdæg 
288.2b.10: þæt ys se eca dæg se langa dæg æfter þam dome se myrga dæg se halgosta sunnandæg godes dæg and ealra halgena dæg 
288.2b.11: þæs dæges sawla and lichaman beoð gesamnode þy dæge blissiað þa þe sunnandæges freols heoldon and heora lengten wel gefæston and þa twelf ymbrendagas gode to þance and to wyrðmynte geoffredon and ælmessan dældon 
288.2b.12: þonne anes gehwylces mannes dæda cyðað hwylce clæne beoð hwylce fule þæt fyr hyt geswutelað 
288.2b.13: þonne we sceolon standan beforan þam gyldenan kynestole þæt we agyldon gode full gescead for urum dædum þæt we onfon swa ece wite swa ece mede 

288.2b.14: ðus byð eall þæt þusendfeald getæl geendod and eall þa deopan þing and þa bradnyssa and þa langsumnyssa and þæra cyninga rice and þæra gerefena unriht and reaflac and deopnyssa and wodomas and prættas 
288.2b.15: þonne graniað and waniað þa þe her blissedon and fægnedon 
288.2b.16: þonne heom byð heora medodrenc win and beor eall to ecum þurste awend 
288.2b.17: ealle þa sorga hig magon awendan heom to blisse gif hig her on life to bote gecyrrað and mid ælmessum and mid mæssesangum heom to gode hæle seceað 

288.2b.18: ðæt getæl þe we ymbe spræce habbað hyt ys gyt geornlice to asmeageanne and hyt ys to aspyrianne hwæt hyt getacnað gif hyt byð atrahtnod hu hyt to þam wyrsan getæle belimpð 
288.2b.19: hyt ys gecweden and on halgum gewritum geræd þæt eahta synd heafodgyltas 
288.2b.20: se forma ys ælces yfeles ord se ys superbia gehaten 
288.2b.21: se oðer inuidia þæt byð anda 
288.2b.22: se þridda ys ira þæt byð yrre 
288.2b.23: se feorða ys tristitia þæt ys unrotnyss 
288.2b.24: se fifta ys auaritia þæt ys gitsung 
288.2b.25: se syxta ys uentris ingluuies þæt ys oferfyll 
288.2b.26: se seofoða ys luxuria þæt ys galscype 
288.2b.27: se eahtoða ys uana gloria þæt ys idel gylp 

288.2b.28: manige þing we mihton secgan be þissum unþeawum ac us þingð gefædlic þæt we ælcne cristenne man warnion wið þas egeslican and þas deofollican coðe þæt ys wyð þas hellican unþeawas 
288.2b.29: þæt ys soð and na leas þæt swa hwa swa þisra unþeawa begæð oð his endedæg he sceal beon cwylmigende mid deofle aa butan ende butan he hyt gebete 

