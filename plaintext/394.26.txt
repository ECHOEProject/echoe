394.26.1: men ða leofestan us ys mycel þearf þæt we god lufien of eallre heortan and of eallre sawle and of eallum mægene and syððan ure þa nehstan þæt syndon ealle cristene menn utan hie lufian eallswa us sylfe 
394.26.2: soðlice dryhten ælmihtig þe eallu þing gesceop ys ure lif and ure hælo and ure hiht and he is ure gefea and he ys ure strengð and he ys ure frofer and he ys ure alysendnes and he ys ure gescyldnes and he ys ure onlihting 
394.26.3: and he byð on þære toweardan worulde ure wuldor and ure bliss and ure sybb and ure yrfeweardas and ure ecnes and ure leoht and ure beorhtnes and ure wlite and ure ece rest 
394.26.4: uton men þa leofestan georne leornian eadmodnesse þurh þa we magon gode genealæcan and uton us geeadmedan beforan gode þæt godes mægen on us geardige and uton onsceonian ofermodignesse forþan þe hit awriten ys on halgum gewritum þæt god symle þam ofermodigum wiðstent and he sylð þam eaðmodum gyfe 
394.26.5: and warnien þa rican þysse worulde þone cwide þe be him awriten ys þæt þa rican swa mycle maran witu þoliað on þære toweardan worulde gif hie godes willan her on worulde ne wyrcað swa mycle maran genihtsumnesse woruldgestreona her for þa þearfan habað 
394.26.6: and warnige ure gehwylc hine and georne nu ongyte gehwylc ure hwæt be ðam earmum synfullum ys on cristes bocum awriten and be ðam ofermodigum and be ðam gytserum and be ðam yfeldemum and be ðam unrihthæmerum and be ðam arleasum and be ðam gedweolenum and be ðam forligriendum and be ðam leasfyrhtum and be ðam facenfullum and be ðam andigum and be ðam þe yfel ongean yfel agyldað and be ðam þe þearfum ænige teonan gedoð butan hie ær hiera endedæge to gode gecyrron butan tweon æfter hyra geononsiðe hie to hellewitum beoð gelædde and þær þonne on ecnesse sceolon mid deoflum witu þa grimmestan and þa egesfullan þe unasecgendlice syndon þolian 
394.26.7: men ða leofestan hwæt fromaþ ænigum menn þæt he fæste and þæt he hyne forhæbbe fram flæsce and fram wine and fram oðerum myssenlicum ægþer ge ætum ge wætum butan we swican willan and us fram leahtrum and fram synnum þe bett forhæbben and gehealden 
394.26.8: uton us æt gode þa mihta biddan 
394.26.9: and mænig ys on eorðan we witon men þa leofestan swa earm þæt he wat lyt hwæt he oðerum sylle þonne he him sylfum næfð butan lytel to donne 
394.26.10: and hitt ys þeahhwæðere awriten on cristes bocum hu he sylf her on worulde lærde and sæde be ðære ælmessylene and cwæð ðus brec þinne hlaf þam þearfgendum and on þin hus gelæd þa wædligendan and þa widscriðolan 
394.26.11: ealle he tosomne gecigde ge þone eadigran ge þone earmeran þæt we ealle sceolon ælmessan syllan gelome ge earm ge eadig ælc be his mihtum and sæde eac þæt man mid wæterdrinces sylene mihte him mycele ælmessan gedon se ðe wolde ænigum men gesyllan þone rumgyfulan drinc gyf he hys beðorfte 
394.26.12: and symle we sceolon biddan godes mildheortnesse mid ormættre geomrunge and mid syngalum gebedum and mid rumgyfullum ælmessylenum and þæt he us ura synna forgyfenessa do 
394.26.13: and uton a amang oðerum godum worcum ælmyssan don forðam seo ælmessylen alyst þone synfullan mann fram synnum and fram deaðe 

394.26.14: men þa leofestan uton efestan and uton gan þurh godes wegas 
394.26.15: þæt synt soðlice godes wegas riht geleafa and gewiss hiht and fulfremed soð lufu and þurhwunung on godum dædum and godnes and anrædnes and geþyld and liðnes and sybb and hyrsumnes and langsumnes and halig ymbhidignes and modes bigeng on haligum smeaungum and clænnes and mildheortnes and rihtwisnes and dryhtnes ege and lufu godcundra þinga and forhogung hwilwendys wuldres and gelustfullung þæs heofonlican eðles on ðam beoð heofonlice god ða god gegearwað þam þe hine her on worulde lufiað and his willan wyrcað oð hira endedæg 
394.26.16: men ða leofestan uton us nu ymbscrydan and gefrætuwian mid godum weorcum and mid mægenum urum sawlum on þyssum andweardan life þy læs we beon on ðam toweardan dome fram gode and fram eallum his haligum werede aworpene and deoflum betæhte and besencede on hellewitum 
394.26.17: þæt fyrmeste mægen þære sawle ys þæt we lufien urne ecan god of eallre ure heortan and of eallre sawle and of eallum mægene and þæt we hatien ealle þa þing þe he ne lufað 
394.26.18: þonne ys þæt oðer mægen þære sawle þæt man fylige geþylde and forbuge ælc unriht yrre 
394.26.19: þonne ys þæt þridde mægen þære sawle þæt man gehealde clænnesse ægðer ge lichoman ge sawle and forfleo ælce unclænnesse 
394.26.20: þonne ys þæt feorðe mægen þære sawle þæt man forhycge idel wuldor and forseo ealle gewitendlicu þing 
394.26.21: þonne is þæt fifte mægen þære sawle þæt man bega eaðmodnesse and onscunige ofermodignesse 
394.26.22: þæt syxte mægen þære sawle ys þæt man lufie soðfæstnesse and forfleo ælce leasunga 
394.26.23: þæt seofoðe mægen þære sawle ys þæt se man hine forhæbbe fram yrre and fram hatheortnesse 
394.26.24: þæt eahtoðe mægen ys þære sawle þæt man lufie sybbe and onsceonige hatunge 
394.26.25: þæt nigoðe mægen þære sawle is þæt man forbuge ælce disignesse and lufie godcundne wisdom 
394.26.26: þæt teoðe mægen þære sawle ys þæt man aweg aweorpe of ðam mode ealne þone yflan lust þæs lichaman flæsces 
394.26.27: þæt endlyfte mægen þære sawle ys þæt man forhycge gytsunge and genime wilsume þearflicnesse 
394.26.28: ðonne ys þæt twelfte mægen þære sawle þæt man hæbbe godes soðan lufe and ure nehstena and na þæt an þæt we lufien þa þe ure frynd synt for gode ac eac þæt we for godes lufe and for his ege lufien þa ðe ure fynd syndon for þysse worulde 
394.26.29: ðys synt þa twelf mægenu of ðam beoð ymbscridde eallra rihtwisra manna sawla on domesdæge and of þam hie scinað beforan godes gesyhðe 
394.26.30: men ða leofestan þas mægenu we magon begytan gyf we toforan asettaþ ða heofonlican þing eallum eorðlicum þingum 

394.26.31: uton eac geþencan georne men ða leofestan mid arfæstum and mid wellwillendum mode hu dryhten ælmihtig þurh eaðmodnesse hyne sylfne for ure þearfe to men gehywode on þyssum middangearde þurh ða eadigan fæmnan marian buta ælces weres gemanan and hu he deað for us onfeng and hu he us alysde fram deoflum and fram hellewitum mid his deorwyrðan blode and hu he nyðer stah to hellwarum and us alysde of gomum þæs ecan deaðes and hu he ðone deofol on helle mid his wæggesiðum ofþrihte 
394.26.32: and na þæt an þæt he us þanon alysde men ða leofestan ac eac swylce he us behet þa ecan meda þæs heofonlican rices 
394.26.33: uton efstan nu þæt we magon him gewrixl agyldan on swa myclum swa he us gefultumian wille ongean ealle þa god þe he us forgifen hæfð 
394.26.34: uton ne agildan yfel ongean his god ac on swa myclum swa we magon uton hycgan þæt we getreowlice him hyrsumien swa his willa sie 
394.26.35: uton bringan and offrian dryhtne urum alysende halige lac æryst þæt we gehealdon on him rihtne geleafan and gewissne hiht fulfremede soðe lufe and eaðmodnesse and wellwillendnesse and geþwærnesse and gehealdsumnesse and forhæfdnesse and geþyld and gemetfæstnesse and eaðmode mod and heriendlice þeawas for gode and for worulde 
394.26.36: ðas gifa and þas lac syndon þancwyrðe and well gecweme urum dryhtne and witodlice gif hie beoð him brohte fram us hie us myclum fromiað 

394.26.37: ðig we eow biddað and myndgiað and eac halsiað þurh þone þe us alysde ealle mid his ðam deorwyrðan blode þæt we gehealden ealle ðas foresædan þing on urum mode of eallum urum mihtum and uton ealle geornlicor be urra sawla hælo geþencan þonne we ær þyssum dydon 
394.26.38: and na to þæs hwon ne forgiten we cristes sylfes bebod þurh þæt he us behet heofona ricu þus cweðende beoð mildheorte swa swa eower fæder ys mildheort 
394.26.39: and eft he cwæð eadige beoð þa mildheortan forðam þe hie begytaþ mildheortnesse 
394.26.40: and eft he cwæð eadige beoð þa clænheortan forðam þe hie geseoð god 
394.26.41: witodlice we cumað orsorge on domesdæge toforan cristes þrymsetle and beoð rihtwise þonne on ecum gemynde 
394.26.42: and we beoð fram him forð gecigede to þam heofonlican gebeorscipe mid þam mærum heahfæderum abrahame and isace and iacobe and eallum haligum werude 
394.26.43: he us gegearwað þa heofonlican for ðam eorðlicum and þa ecan þing for þam hwilendlicum þingum þysse worulde gif we ælmyssan don willað on urum life and gif we dædbote don willaþ urra misfenga and gif we þa hingriendan fedaþ and him drinc gesyllað and gif we þa nacodan be urum mihtum scrydað and gif we þa elðeodigan onfoð þonne hie ure beðurfen 
394.26.44: men þa leofestan we sceolon ongytan gleawlice on urum mode þæt god gesceop þone fyrmystan mann adam of eorðan lame þurh his agene mihta and we syððan fram him comon 
394.26.45: þi we syndon deadlice men and to duste sceolon on worulde wyrðan wyrmum to æte and of eorðan sceolon eft arisan on domesdæge and dryhtne sylfum eall ætywan þæt we ær dydon 
394.26.46: beoð þonne mid urum sawlum symle ece earme oððe eadige swa hwæðer swa we her on worulde ær urum endedæge geearniað 

394.26.47: nu we sculon efestan gif we a willað þone uplican eðel secan and urum sawlum gebeorgan 
394.26.48: we sceolon symle herian heofones god se us healdeð a wið feonda gehwæne 
394.26.49: gif we hine soðfæstlice mid eaðmettum ealling lufiað witudlice he sylð þam ece blisse earmum ge eadigum þe hyt geearniað 
394.26.50: þi we eow lærað þæt ge eow wið unrihthæmed georne beorgen and gescyldað eow wið þa bealewan synne and wendað eow to beteran cræfte 
394.26.51: oferhygde fleoð and unnytt word æfste and andan forðan seo oferhygednesse ys for gode and for worulde eallra cræfta wyrst 
394.26.52: þurh oferhygednesse englas wurdon iu forsceapene to deoflum and bescofene eac on hellegrund 
394.26.53: þær hie sceolon on worulda woruld witu þolian forðam þe hie forhogedon heofona wealdend and sigora syllend and him sylfum þær rice mynton 
394.26.54: ac him se ræd ne geþah ac se stiðmoda cyning dryhten ælmihtig awearp of ðam setle þone modigan feond and of ðam wuldre eac þæs heofonlican rices ealle þa þe mid him æt ðam ræde wæron 
394.26.55: hie wiston þe geornor witum besette on þære byrnendan helle wið hwæne hie winnan ongunnon 
394.26.56: ac uton beon eaðmode and ælmesgeorne and wise on wordum and on dædum eac 
394.26.57: and uton bliðum mode on haligum hige wæccan lufian and gebedum fylgian on þisse hwilwendan tide oftust þeah symle þær we ænlype beon 
394.26.58: forþan þæt halige gebed and seo hluttre lufu godes ælmihtiges and seo ælmessylen þe man for gode gedeð and eac oðera feala godra weorca geglengaþ and gebringað þa soðfæstan sawla on blisse and on wuldre on þære uplican eadignesse on þam ytemestan dæge þysses woruldrices þe dryhten on demeð æghwylcum menn be his gewyrhtum 

394.26.59: men þa leofestan þæs ðe we geræd habbað and geleornod on haligum bocum se ytemesta dæg þysse worulde byð swiðe egesfullic and ondrysenlic eallum gesceaftum 
394.26.60: on þam dæge þa hleoðriendan liggeas forbærnað þone blodgemengdan middangeard and þonne þe nu ys on myclum gylpe and on unnyttre gesyhðe goldes and seolfres and godewebbes and woggestreona ac we synt nu þam gelicost fortruwode þe he us na to cume 
394.26.61: on ðam dæge þæs myclan domes gewit sunnan leoht and monan leoht and þa leoht eallra tungla 
394.26.62: on ðam dæge dryhtnes rod byð blode flowende betweox wolcnum 
394.26.63: and on ðam dæge byð dryhtnes onsyn swiðe egeslicu and ondrysenlicu on þam hiwe þe he wæs þa hine iudeas swungon and ahengon and hyra spatlum him on spiwon 
394.26.64: on þam dæge þa synfullan heofað and wepað forðan þe hie ær noldan hyra synna betan ac hie þonne sceolon sarie aswæman and on susle afeallan 
394.26.65: on ðam dæge feower englas blawað feower byman on feower healfa þysses middangeardes and þonne ealle arisaþ swa hwæt swa eorðe forswealh and fyr forbærnde and sæ besencte and wildeor fræton and fugelas tobæron eall þæt on ðam dæge arist 
394.26.66: on ðam dæge sitt ure dryhten on his myclan mægenþrymme and his ansyne ætyweð 
394.26.67: and þonne iudeas magon geseon þone þe hie ær ahengon and cwealdon 
394.26.68: and se soðfæsta dema ðonne demeð eallra manna gehwylcum be his agenum gewyrhtum 

394.26.69: hwæt la þæt ys ofer eallu þing to smeagenne þæt þa earman fyrenfullan sceolon sarie aswæman fram ansyne ures dryhtnes and fram his haligra and fram þam wuldre heofona rices and þanon gewiton on þa tregan þære ecan helle 
394.26.70: eala þæt menn him eallinga ne ondrædað hu ða deoflu him onstælað ealle þa unrihtan weorc þe her geworht beoð beforan þære menegeo þæs myclan domes 
394.26.71: eala hwæt men him ne ondrædað þone deofol antecrist mid hellewitum and his yrmðum and his ðam sarum suslum þe him beoð to edleane hyra fyrena agolden 

394.26.72: eala hwæt we us ne ondrædað þone toweardan ege þæs domesdæges se ys yrmðe dæg and earfoðnessa dæg and unrotnesse dæg and cyrmes dæg and wanunge dæg and sares dæg and sorge dæg and se þystra dæg 
394.26.73: on ðam dæge us byð ætywed se gesewena heofon and engla þrym and eallwihtna hryre and eorðan forwyrd treowleasra gewinn and tungla gefeall þunorrada cyrm and se ðystra storm and þara liga gebrasl and þa grangendan gesceafta and þara gasta gefeoht and seo grimme gesyhð and þa godcundan mihta and se hata scur and hellwarena dream and þara bymena sang and se brada bryne and se bitera dæg and se micla cwyld and þara manna dream and seo sarie sorh and þara sawla gedal and se deaðberenda draca and deofla forwyrd and se nearwa seað and se swearta deað and se byrnenda grund and se blodiga stream and seo mycle fyrhto þara feonda and se fyrena ren hæðenra granung and hyra heriga fyll heofonwarena mænigeo and hyra hlafordes miht and þæt mycele gemot and seo reðe rod and se rihta dom and þara feonda gestal and þa blacan andwlitan and þa bifiendan word and þara folca wop and se scamienda here and seo byrnende hell and þara wyrma gryre 
394.26.74: on þam dæge us byð ælc þylic egesa ætywed 
394.26.75: þær þa fyrenfullan þonne mihton gewiscean þæt hie næfre næron acennede fram hira fæderum and modrum oððe ælc hyra to dumbum nytenum gewurdon 
394.26.76: hwæt him þonne þæt wære leofre þonne eall middangeard mid þam gestreonum þe heofon behwylfeð 

394.26.77: la hwæt we us ne ondrædað þæt we dæghwamlice geseoð beforan urum eagun ure neahstan sweltan and þonne þa lichoman byþ ladlic leger gegyred innan þære cealdan eorðan gebrosnad and þæt læne lic gerotaþ to fulnesse and þam wælslitendum wyrmum to æte 
394.26.78: hwæt þæt bið þonne sarlic sar and earmlic gedal þæs lichoman and þære sawle 
394.26.79: gif þonne se earma innera mann þæt is seo werie sawl þe her forwyrht byð and agymeleasudu godes beboda þæt heo þonne æfter þam gedale aslidan sceole on þa ecan hellewitu and þær mid deoflum drohtnian on morðre and on mane on susle and on sare on wean and on wyrmum betweox deadum and deoflum on bryne and on biternesse and on fulnesse and on eallum þam witum þe deoflum wæs geearwod fram þære þe hie on forwurdon and hie sylfe geearnodon 

394.26.80: ac uton beon gemyndige urra sawla þearfa and uton wyrcan god on þam þe we þurhteon magon 
394.26.81: and uto forlæton morðor and man and oferhigdo and æfsta and idelne gylp and unrihtwisnessa and unrihthæmedo ærætas and ealugalnessa disignessa and gifernessa gytsunga and leasunga liccettunga and talnessa and niðas and nearuþancas and gedweollcræftas and twyspræcnessa and ealle þa þeawas þe deoflu on him astealdon 
394.26.82: and uton lufian urne dryhten mid eallum mode and mid eallum mægene and mid eallre heortan hyldo and mid eallre soðfæstnesse 
394.26.83: and uton lufian ure neahstan þæt syndon ealle cristene menn swa swa us sylfe and uton beon mildheorte earmum mannum and elþeodigum and untrumum þæt us ure dryhten þurh þæt milde wyrðe 
394.26.84: and þeah ure hwylc wið oðerne agylte oððe on worde oððe o worce forbere he him bliðlice and forgyfe on þysse halgan tide þe læs him þæt yrre god witnie 
394.26.85: and uto ne georwenan us þeah we þearle wið god ælmihtigne agylt hæbben ac uton ælcum timan his ara and his miltsa us georne biddan 
394.26.86: and uton a his willan wyrcan 
394.26.87: and uton beon soðfæste and mildheorte and rummode and rihtwise and ælmesgeorne and clænheorte and fremfulle and godfyrhte and gesybbsume and geþwære and geþyldige and eaðmode and þeawfæste and gehyrsume ure ælc oðrum on godum þingum 
394.26.88: and uton habban us symle soðe lufe betweonan 
394.26.89: and uton efstan to ðam heofonlican rice and hit geearnian on urum life þa hwile þe we her beon moton 
394.26.90: þær is leoht ealles leohtes þær is se eca gefea þær is seo ece torhtnes eallra engla þær is seo swete lufu eallra haligra þær is wyrðment and ece blis butan ælcum ende 
394.26.91: þær is smyltnes butan genipe þær ys gefea butan unrotnesse þær is leoht butan þysstrum þær is lif butan deaðe þær is geoguð butan ylde and þær is wlite butan awendednesse 
394.26.92: and þær ys wundorlic beorhtnes leohtre þonne þære sunnan beorhtnes and þær ys ecnes symle wuniende and rice butan ende 
394.26.93: on þam synt engla weredu and rihtwisra togelaðung þær symle wuniendra 
394.26.94: þær hie næfre leofe ne totwæmaþ ne laðe ne gesamniað ne næfre dæg ne cymeð æfter dæge ne niht æfter nihte 
394.26.95: þær wuniaþ þa haligan menn him sylfe and rihtwise and þa unwemman and þa godan and þa geþwearan and þa gecorenan and þa fulfremedan and þa byliwyttan and þa mildheortan and þa geþyldigan and þa rihtwisan deman and þa gesybsuman and þa eaðmodan and þa facenleasan 
394.26.96: þær heriaþ englas and heahenglas þone ecan dryhten þone arwurðiað witigan and petrus and paulus and ealle haligan forþam þe he is ece dryhten and gefyllednes and fulfremednes eallra haligra se leofað and rixaþ mid fæder and mid suna and mid ðam haligan gaste on wuldre and on wyrðmynde aa butan ende on ecnesse 

