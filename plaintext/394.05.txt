to middanwintra ostende nobis domine 

394.5.1: her segð þis halige godspel be þære hean medomnesse þisse halgan tide þe nu onweard is and us læreð þætte we þas halgan tiid gedefelice and clænlice weorðien godes naman to lofe and to wuldre and ussum sawlum to ecre hælo and to frofre 
394.5.2: forþan þe wuldres cyning hine selfne geeaðmedde þætte he of heofonum on eorþan astag þæt he on menniscum lichoman acenned wære 
394.5.3: forþam se arfæsta fæder ne wolde lætan his gesceaft forweorðan þa þe he to his agenre anlicnesse gesceop 
394.5.4: ac he hie wolde alysan of þære heardan hæfte and of deofles þeowdome 
394.5.5: swa sanctus lucas se godspellere be þan wrat and cwæð 
394.5.6: in þa tiid wæs mycel gemot gebannen fram aguste þam casere þætte gewriten wære eall ymbhwyrft middangeardes 
394.5.7: þæt gewrit wæs ærest ongunnen fram þære mægðe gerefan þe syria hatte þæs mannes nama wæs cyrinus 
394.5.8: and þa eodon ealle anra gehwylc on his ceastre þætte hie onfengon þam bebode þe þa gebannen wæs þætte æghwylc mann sceolde þam casere gaful gildan 
394.5.9: þa ferde se eadga ioseph fram galilea of þære ceastre þe nazaret hatte to dauides ceastre sio is nemned bethlem 
394.5.10: forþam þe he wæs dauides cynnes þætte hie þær sceoldon onfon þam bebode þæs gafoles þe þa gebannen wæs mid marian þe him wæs to wife beweddod and þa wæs hio bearneacenu of þam halgan gaste 
394.5.11: þa hie þa to bethlem comon wæron þa ða dagas gefylled þæt hio bearn cennan sceolde 
394.5.12: and þa cende hio sunu hire frumbearn on þas niht þe nu toniht wæs 
394.5.13: and on binne alegde forþan þær ne wæs oðeru stow on þam gisthuse þæt hio þæt cild meahte on asettan 
394.5.14: on þam ilcan lande on þa niht wæron hyrdas wæccende and hioldon þa wæccan þære nihte ofer hiora ewede 
394.5.15: þa com him to dryhtnes engel and bi him gestod and hie ymbscan godcundes leohtes byrhto 
394.5.16: þa wæron þa hyrdas swiðe forhtiende mid mycle egsan and hie him swiðe ondredon 
394.5.17: se engel hie þa frefrede and swa cwæð 
394.5.18: ne forhtiað ge ne eow ondrædaþ forþy ic eow secge mycelne gefean se bið eallum folcum gefea 
394.5.19: forþan þe eow todæg is hælend acenned þæt is dryhten crist on dauides ceastre 
394.5.20: and ic eow secge þætte ge metað þæt cild on claðum bewunden and on binne aseted 
394.5.21: ða wæs sona æfter þan wordum mid þam engle heofonlices herges mængeo hergende god and swa cweðende 
394.5.22: gloria in excelsis deo 
394.5.23: wuldor sie gode on heannesse and sybb on eorþan þam mannum þe godes willan sien wyrcende 
394.5.24: nu we gehyrdon on þyssum godspelles segenum þætte agustus se casere se wæs nemned oðre naman octauianus and he ricsode ofer ealne middangeard and anwealda wæs on eorðan on þa tiid þa ure hælend crist wæs acenned 
394.5.25: on þan wæs getacnod þæt he com on menniscum lichoman se ðe be him sylfum ðus cwæð 
394.5.26: data est mihi omnes potestas in celo et in terra 
394.5.27: me is seald nu miht on heofonum and on eorðan 
394.5.28: eft he cwæð be his mihte 
394.5.29: cælum et terram ego impleo 
394.5.30: ic gefylle heofon and eorþan 
394.5.31: and þa swa wæs woruldbebod gebannen fram aguste þam casere swa wæs eft æfter þam cristes bebod gastlice læded geond ealne middangeard þurh his þa halgan apostolas and þa godan lareowas þam þe godes willan wyrceaþ and godes bebodu lærað 
394.5.32: and hira lar wæs gesæd geond ealne middangeard to eorðan gemærum swa him crist bebead þæt hie mancynn lærden and swa cwæð 
394.5.33: euntes in uniuersum mundum predicate euangelium omni creature 
394.5.34: gað geond ealne middangeard secgaþ lifes bebodu eallum þeodum 
394.5.35: swa þæt wæs þæt agustus se casere he ricsode ær cristes cyme ofer ealne middangeard swa ure hælend crist nu hafað aldordom þissa andweardra rica and þara toweardra and þara þe ær wæron 
394.5.36: forþan þe he is ealles middangeardes cyning and ece wealdend 
394.5.37: manegu wundor gelumpon in agustes rice 
394.5.38: þurh þa wundor wæs getacnod cristes cyme on middangeard 
394.5.39: þæt wæs sum þara wundra þa se casere com to rome mid sigefæste gefean and mid blisse 
394.5.40: ða æt þære ðriddan tide þæs dæges þæt wæs æt underne þa wæs mannum on heofonum gesine gyldnes hringes onlicnes ymbutan þa sunnan 
394.5.41: and on þam hringe wæs getacnod þæt on his rice acenned wolde bion se æðeling se is rihtlice nemned soðfæstnesse sunna 
394.5.42: þæt is þonne ure hælend crist þæt he mid his fægernesse gewlitgode þa sunnan þe us nu dæghwamlice lyhteð and hie gesceop and mid his mihte ealne middangeard ræceð and styreð 
394.5.43: þæt gelomp swa ilce þæt se casere on his rice forgeaf ealle scylda romwara folce 
394.5.44: þa wæs on þan getacnod þæt on his rice wolde cuman on middangeard se ðe mancynne forgifan wolde ealle hira synna and uncysta þurh rihtne geleafan and þurh soðe hreowe 
394.5.45: ond on þæs caseres dagum wæron genydde to rihtum þeowdome and to rihtre hyrnesse ealle þa esnas þe fram hira hlaforde ær gewiton and him hyran noldon 
394.5.46: and swa hwylce swa ne woldon hlafordas habban ða wæron þurh rode deaðe gewitnode 
394.5.47: and on þam wæs þa getacnod þæt þurh cristes lare mancynn sceolde bion underþeoded anes godes hyrnesse and anes godes willan wyrcean and swa þa þe ne willað rihtum geleafan onfon þa bioð geniðrade in helletintrego 
394.5.48: and in agustes dagum wearð swa mycel sybb geworden on middangearde þæt men wæpn ne wægon 
394.5.49: forþam þe he in sybbe wel gesette middangeardes rice 
394.5.50: and mid wisdomes cræfte sio sibb wæs geseted geond ealne middangeard 
394.5.51: and he eac sende his cempan wide geond manega mægða þætte yfle men ne dorston nanwyht to teonan don for hyra egsan 
394.5.52: in þære myclan sybbe wæs getacnod þære soðan sybbe cyme in middangeard 
394.5.53: þæt wæs ure hælend crist þe us gesybbode wið englum and us geþingode wið godfæder and us to sybbe gelaðode and he swa cwæð 
394.5.54: beati pacifici quoniam filii dei uocabuntur 
394.5.55: eadige bioð þa sybsuman men forþan þe hie bioð godes bearn genemnde 
394.5.56: ðrim wisum ungelice wæron mannum beboden on þæs caseres dagum 
394.5.57: þæt is þonne þæt æghwylc man sceolde gaful gildan and ealle men sceoldon hit gildan ge rice ge heane and ðam gafole mon ne onfeng æt ænegum men butan in his swæsum eðle 
394.5.58: on þan wæs getacnod þæt we sculon in þrim wisum gode rihtes geleafan gaful agildan 
394.5.59: þæt is on wordum and on geþohtum and on dædum 
394.5.60: and god þam gafole ne onfehð butan on ussum swæsum eðle 
394.5.61: þæt is gehwæðer ge in þam inneran ge in þam utteran þæt we mid inneweardre heortan and mid eaðmodre in god gelyfen and þone geleafan mid godum weorcum gefyllen and mid muþe ondettan 
394.5.62: swa se eadega paulus be þan cwæð 
394.5.63: corde creditur ad iustitiam ore autem confessio fit in salutem 
394.5.64: mid heortan man sceall gelyfan þæt he mæge to soðfæstnesse becuman and mid muðe ondettan þæt he hæbbe ece hælo 
394.5.65: se godspellere sæde þæt middangeard wære gewriten þa crist wæs acenned 
394.5.66: on þan wæs getacnod þæt he com on menniscum lichoman se wolde his þara gecorenra naman awritan in ecre gemynde eadges lifes swa he him gehet and swa cwæð 
394.5.67: gaudete et exultate quia nomina uestra scripta sunt in cælis 

394.5.68: cyrinus wæs þæs caseres gerefa in þære mægðe sio is nemned syria 
394.5.69: ærest manna he lærde þone casere and wið him geþeahtode þæt ealle men him sceoldon gafol gyldan 
394.5.70: and he sylf ærest and syðþan eall folc æfter þan 
394.5.71: in ðam he getacnode þone eadegan petrus cristes aldorþegn forþam þe fram him com sio æreste andetnes ær cristes naman 
394.5.72: and he gode ageaf þæs rihtan geleafan gafol in þam worde þe he to criste cwæð 
394.5.73: tu es christus filius dei uiui 
394.5.74: ðu eart crist lifiendes godes sunu 
394.5.75: swa þonne nu anra gehwylc eadiglice gode agifeð rihtne geleafan þonne he andetteð fæder and suna and þam halgan gaste mid geleafan and mid hyhte and mid godes lufan 
394.5.76: us is to witonne þætte þæt wæs geleaflice gestihtod þæt ioseph for to bethlem fram galilea þætte þær wære crist acenned 
394.5.77: forðon þe betlem is genemned domus panis hlafes hus 
394.5.78: ryhtlice sio stow wæs swa gelice naman genemned forþan þe on hire wæs acenned lifes hlaf se ðe middangearde lif brohte swa he be him sylfum cwæð 
394.5.79: ego sum panis uiuus qui de cælo descendit 
394.5.80: ic eom se lifigenda hlaf se ðe of heofonum astah 
394.5.81: soðlice he is se cwica hlaf forþan þe ælmihtig god he gefylleð þa clænan heortan and his þara gecorenra mod mid ecre wynsumnesse gastlices lifes gefean 
394.5.82: ða ioseph and maria comon to bethlem ða wæs sancta maria bearneacenu nalæs fram iosephe ac of þæs halgan gastes gestihtum 
394.5.83: swa se engel hire ær sægde and swa cwæð 
394.5.84: spiritus sanctus superueniet in te 
394.5.85: se halga gast cymeð ufon on þe and þæs hyhstan mægen þe utan ymbsyleð and innan gefylleð 
394.5.86: forþan þæt of þe bið acenned þæt bið halig nemned godes bearn 
394.5.87: ure hælend crist is nemned in þam godspelle þæt he wære sancta marian frumbearn nales þæt hio ænig oðer bearn æfre hæfde butan criste 
394.5.88: ac he is frumbearn nemned forþan he is fruma eallra gesceafta ond he ealle gesceop 
394.5.89: nænig ær him of helle astah ne ænig ær him of deaðe aras þæt he eft ne sceolde deaðes byrgan 
394.5.90: þæt mon leornað on gewritum þæt monige arison of deaðe hie sceoldon hwæðre eft deaðes byrgan butan criste sylfum and eft sculon arisan þy nehstan dæge 
394.5.91: we gehyrdon þæt ure hælend wæs on binne aseted þa he wæs acenned 
394.5.92: þæt wæs sio stow þær man nytenum hira andlifan sealde 
394.5.93: sio binne getacnode godes wiofod 
394.5.94: þær bið þam halgum nytenum þæt is þam geleaffullum mannum bið seald þæt gastlice gereord cristes lichoman ðe he us to wedde forlet þætte we sien dælnimende godes rices swa he sylfa be ðam cwæð 
394.5.95: qui manducat carnem meam et bibit sanguinem meum in me manet et ego in illo 
394.5.96: se ðe eteð minne lichoman and min blod drinceð he wunaþ on me and ic on him 
394.5.97: þas word us syndon swiðe to ongitanne þætte we unclænlice ne onfon þam halgan geryne cristes lichoman and his blodes 
394.5.98: ac we sculon us sylfe ær clænsian and gedafenlice libban and þonne clænlice ðicgan þæt halige geryne þæt god on us wunige and we on him 
394.5.99: and we hyrdon ær on þam godspelle þæt hyrdas wæron on þam ilcan lande wæccende 
394.5.100: and bi him stod dryhtnes engel and hie ymbscan heofonlices leohtes byrhto 
394.5.101: þa hyrdas getacnodan þa godan lareowas and gedefe aldoras ða þe geornlice healdað þæt cristes yrfe þæt wæron þa geleaffullan menn 
394.5.102: and gif hie arfæstlice healdað and wel læraþ þæt geleaffulle godes folc þonne bioð hie rumlice onlyhte mid godcundre gife 
394.5.103: and þa gastlican gerynu him bioð leohtlicor ontyned þonne oðrum mannum 
394.5.104: forþan ðe hie mid godes lufan healdað ða getreowan gesomnunge godes folces ða hyrdas him þa ondredon swiðe ac se engel hie frefrede and swa cwæð 
394.5.105: nolite timere 
394.5.106: ne ðurfon ge eow ondrædan forðon þe ic eow secge micelne gefean 
394.5.107: æfne swa he cwæde 
394.5.108: micel is gefea swa he næfre ne bið geendod 
394.5.109: ne he ne bið iudeum anum seald ac he bið eallum þeodum þam ðe on god gelyfan willað 
394.5.110: forðan is gedafenlic þæt swa hwylc man swa wille gefean habban þæt he hine ðyde to ðam gefean se is ece gefea þe læs him gefea aspringe 
394.5.111: for þam gefean englas heredon dryhten and swa cwædon 
394.5.112: gloria in æxcelsis deo 
394.5.113: wuldor sie on heanessum gode and sibb on eorðan þam mannum þe godne willan habbað 
394.5.114: ær þæt wære þæt ure hælend wære on menniscum lichoman acenned ær we hæfdon æfre wonisse and unsybbe wið englum 
394.5.115: and we wæron aworpene and ascadene fram hiora beorhte and fram hiora clænnisse þurh earnunge þære ærestan scylde and þurh oðre synna dæghwamlice 
394.5.116: and æfter ðam þe heofones cyning underhnah ures lichoman tyddernesse 
394.5.117: ne forsawan þa englas usse untrumnesse ne usse tiedernesse ac hie sona cyrdon to ure sibbe and ure lufan 
394.5.118: forþan þe hie gesawon þæt ðurh cristes acennednesse heofona rices eðel scolde gefylled bion 
394.5.119: forþan hie mannum budon sybbe and swa cwædon 
394.5.120: pax hominibus bone uoluntatis 
394.5.121: sibb sie mid mannum þe godne willan hæbben 
394.5.122: þæt is se goda willa þæt man oðrum þæs unne þe he wille þæt him gelimpe and þæt he on oðres gesyntum blissie and gefeo swa he on him sylfum wille 
394.5.123: hæbben we forþam godne willan on ure heortan forþan þe we ne bioð æfre idele godra weorca for godes eagum gif usse heortan bioð gefyllede mid godum willan 
394.5.124: we gehyrdon þætte ure hælend hæfde mycle eaðmodnesse 
394.5.125: for ure lufan he astah of heofonum on eorðan þæt we astigan fram eorðan to heofonum 
394.5.126: he wæs þearfendlice mid claðum bewunden þæt he us of synna bendum alysde 
394.5.127: he wæs on binne aseted on nearwe stowe and on medmicle þæt he us forgife wundoreardunge on heofona rice 
394.5.128: forþan us gedafenað þæt we geornlice tiligen ær se bitra deað cyme þæt we sien dælnimende þære godcundan gife 
394.5.129: forþan þe we syndon on godes forestihtunge ænglum gelice 
394.5.130: ne geunclænsie us ænig fyrenlust ne us to gode wrege scandlic geþoht ne ure mod gedrefan mæge grim wea 
394.5.131: ne us æfest gewundian mæge ne oferhygd ne gitsung eorðlicra lusta 
394.5.132: ac hergen we and wuldrien urne dryhten on clænum geðohtum and on halgum wordum and on soðfæstum weorcum and on rihtum geleafan 
394.5.133: forþan þe his miht is ufor þonne heofon and bradre þonne eorðe and deopre þonne sæ and leohtre þonne heofones tungel 
394.5.134: ne genealæceð him nænig yldo ne sorh ne sar ne deað ne his rices bið æfre ænig ende 
394.5.135: ac he us eallum gifeð gif we geearnian willað rice butan ende and blisse butan gnornunge and smyltnesse butan gedrefednesse and leoht butan þeostrum and lif butan deaðe and hælo butan sare and ecnesse butan ende 
394.5.136: and we bioð butan synna wommum and bliðe butan unrotnesse 
394.5.137: and we bioð lifgende butan deaðe gastlice herigen we ures dryhtnes naman hælendes cristes 
394.5.138: he leofað and ricsað aa butan ende 

