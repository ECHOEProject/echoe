209.33.1: on þan nexten fiftene dagen beforen domesdæge sculen gewurðen foretacnen þe bodieð and tacnieð þone styrnlicne ege þe god sceaweð þan arleasen þone he demen sceal rihtwisen and unrihtwisen 
209.33.2: on þan formen dæige se sæ heo onhefð ofer ealle dunen feowertig elnen on hehnysse swa swa weall 
209.33.3: and swa hit byð fram morgen oð æfen 
209.33.4: on þan oðren dæige seo sæ besincð inn agean swa deope þæt uneaðe man gesicð þæt ufemeste 
209.33.5: and swa hit byð eallne dæig 
209.33.6: on þan þridden dæige heo gecerð to hire rihte gecynde mid eallen hire streamen þe heo hæfde æt frymðen þa þa god ærest toscelede wæter fram lande 
209.33.7: on þan feorðen dæige ealle sælice deor and fissces heo æteowigieð bufe þan yðen and bellgigeð swa swa mid mænnisscre reorde 
209.33.8: ac þehhweðere ne understant nan mann heora gereord bute god ane 
209.33.9: and þæt byð to tacnunge þære eorre þe god cyðð þan synfullen on domesdæige 
209.33.10: on þan fiften dæige ealle wyrte and ealle treowwes ageafeð read swat swa blodes dropen 
209.33.11: þæt doð þa wyrten forþy þæt þa synfulle mæn heo træden 
209.33.12: and þa treowwen forþan þe þa synfulle hæfden freome of heom and of heora wæstmen 
209.33.13: on þan sixten dæige sculen slean togædere ealle stanes lytle and mycele 
209.33.14: and ælc stan tobrytt on feower hloten 
209.33.15: and ælc þære hloten fiht wið oðer oððet heo eall to duste gewurðeð 
209.33.16: þæt heo doð forþan þæt þa arlease mænn of heom worhten steples and castles þæt heo þærmid swæncten geleaffulle mænn and godes þearefen 
209.33.17: on þan seofeðen dæige wurðeð geemnode denen and dunen swa þæt eall eorðe byð smeðe and emne 
209.33.18: þæt betacneð þæt god ne forsihð þæs þearfendan ansene ne ne wurðeð þæs mihtiges mannes modignysse ac besicð to ælces mannes gewyrhten 
209.33.19: on þan ehteðen dæige gewurðð swylc eorðstyrung þæt eall middeneard beofeð fram eastdæle to westdæle 
209.33.20: forþan þe he abær þær mannen unrihtwisnysse 
209.33.21: on þan nigeðen dæige tofealleð castles and steples and hus and circen and ealle getimbrunge lytle and mycele 
209.33.22: forþan þe þa synfulle hæfden þæron heora wununge 
209.33.23: on þan tenðen dæige heo gegaderigeð ealle deaddre manna lymen swa þæt gyf an mann wære dead on middewearden and his an hand oððe fot wære on eastdæle and his oðer lym on westdæle þehhweðere heo cumeð togædere ælc to his lichame 
209.33.24: and ælc lichame arist oð his byrigeles brerd 
209.33.25: on þan ændleften dæge eorneð wilddeor beo tunen and felden and manna wunungen swa swa heo beon wittlease 
209.33.26: on þan twelften dæige eorneð mænn geond eall middeneard byfigende and drædende cristes tocyme to demene cwican and deaden swa þæt se were ne gret his wif ne þæt wif hire were þeh heo heom gemeten 
209.33.27: ac byð swa swa wittlease and unspecende 
209.33.28: ne heo ne eteð ne heo ne drincað 
209.33.29: on þan þreottenðe dæige fealleð sunne and mone and ealle steorren 
209.33.30: forþan þe heo geafen leome þan yfelen mannen 
209.33.31: on þan feowertenðen dæige ealle libbende mænn gewurðeð deade swa þæt heora nan ne byð gebyrod 
209.33.32: ac fyr cumð and forbærnð þa eorðe 
209.33.33: forþan þe heo fostrede þa synfulle and þa arlease 
209.33.34: on þan fiftenðe dæige cumð flod and geswyleð þa æsscen and besæncð ealle þa unclænnyssen into þære eorðe deopnysse swa þæt on middenearde ne belæfð naht unclænes gesene 

