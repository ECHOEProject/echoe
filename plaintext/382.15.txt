spel be petrus and paulus 

382.15.1: men ða leofestan weorðian we on ðissum andweardan dæge sancte petres cristes apostola ealdormannes þrowungtide and 
382.15.2: apostoles se is oþer cyricean hyrde to cristes handa oþer is hire lareow 
382.15.3: oþer is ic cweþe se æresta apostol oþer se nehsta petrus ær cristes þrowunga and paulus æfter his upastignesse begen on geleafan gelice 
382.15.4: begen wuldres beag æt urum drihtne gesæliglice onfengon forþon þe hie on þære halgan þrowunge ealra on cristes soþre eaþmodlicre andetnesse oþ heora lifes ende untweogende mode þurhwunodan 
382.15.5: swa him drihten crist eallum rihtgelyfdum mannum wunigendum for his noman and þurhwuniggendum in tintregum on soþre andetnesse oþ ende his lifes untweogendlice geheht and cwæþ 
382.15.6: þonne ge beforan kyningum gestondan and heahgerefum and on ehtnessum for minum naman ne þurfan ge noht besorgian hwæt ge sprecan 
382.15.7: eow weorþeþ forgifen on þa sylfan tide hwæt ge sprecaþ forþon þe ge ne syndon þa þe þær sprecaþ ac godes gast eowres fæder se spreceþ on eow 
382.15.8: þonne læweþ broþer oþerne hæþnum on deaþ and sunu se læweþ his fæder and þa gingran arisaþ wiþ þam yldrum and hie mid deaþe geswencaþ 
382.15.9: and hie beoþ on feounge ealle for minum naman 
382.15.10: swa hwylc þonne soþlice swa on elne and on mines noman andetnesse oþ his ende wunað se biþ hal and geneseþ on ecnesse 
382.15.11: men þa leofestan þonne þurhwunodan hie fæstlice æfter cristes bebodum on his lufon and geleafan oþ heora ende 
382.15.12: and hie stodan beforan nerone þæm hæþnan casere and agrippan his geongran 
382.15.13: þa woldan hie on ecnesse hæle and trume wið deofla niþum and hellewitum and wundorlice deaþ geþrowodan for godes naman 
382.15.14: and nu on wuldre geweorþode rixiaþ and heora gemynd wunaþ on þære 
382.15.15: folcum swa we nu gehyran magan men þa leofestan heora þrowunga hu hie wiþ simone þæm dry fæstlice gefliton and gewunnon 
382.15.16: and for godes naman andetnesse petrus wæs on rode gefæstnod and him þæt heafod wæs adune gewended and þa fet up 
382.15.17: and paulus wæs heafde becorfen 
382.15.18: and þa hie tosamne in coman he him rehte hu myccle scipbrocu he gebad on þæm siþe þe he hie sohte and wæs þyder ræpling gelæded 
382.15.19: and sanctus petrus him rehte hwylce searwa and yfelsacunga simon se dry arefnde 
382.15.20: þa gesamnodan hie heora weorod wiþ simone þæm dry 
382.15.21: and hie mon wregde to nerone þæm casere and to his andweardnesse heht gestandan 
382.15.22: and hie simon þone dry swiþe heredon 
382.15.23: beforan þæs folces mengeo 
382.15.24: and nerones wif libia and agrippan wif agrippina to þon swiþe fæstlice hie sylfe to cristes lufan and geleafan gecyrdon þæt hie noldan leng heora hlaforda ne heora wera ræstgemanan secean 
382.15.25: and manige men of cyninges þegenrædene to cristes þeowdome gecyrdon þurh paules bodunga swa þæt hie to his healle ne to his hirede eft wendan noldan 
382.15.26: ða wearþ simon se dry eallunga aweht wiþ ðam apostolum and gelæred þæt he feala yfla sægde and þæt petrus bigswica wære 
382.15.27: and him gelyfdon ealle þa men þa þe simones wundordæda wafodan forþon þe he þurh dreocræft worhte ærene næddran and þa hie styredan and stænene manlican and ærene and hie hie styredan and urnon him sylfe and wurdon færinga up on þære lyfte gesawene 
382.15.28: and ongean þam petrus mid anum worde and blinde men mid his bedum gehælde þæt hie locodan and deoflum bebead þæt hie of deofolseocum mannum ut ferdon 
382.15.29: and he þa deadan sylfe fram deadum mannum awehte and sægde eallum folce þæt simon dry wære and hie lærde þæt hie fram his bigswice cyrdon 
382.15.30: ond þa gelamp þæt þæt ealle æfæste men onscunodan simon þone dry and hie hine scyldigne sægdon 
382.15.31: þonne sægdon þa men þe simone folgodan þæt petrus wære dry þæt ilce þæt simon him sylf wæs and cyþdon þæt mid leasre gecyþnesse mid þon dry 
382.15.32: þa sona swa þæt word becom to nerone þæm casere þa heht he simon þone dry in feccan beforan hine 
382.15.33: and þa þa hwile we he þær stod he wearþ færinga geong cniht and sona eft eald man man and bræd hine on feala bleona þurh deofles þegnunga 
382.15.34: þa neron þa þæt geseah þa wende he þæt hit godes sunu wære 
382.15.35: þonne sægde petrus þæt he wære leas dry and sceand and scyldig æswica and on eallum godes dædum rihtes wiþerbreca 
382.15.36: and nænges þinges mare þearf nære þonne mid godes mægene his unriht yppe wurde 
382.15.37: þa eode simon in to nerone and cwæþ to him 
382.15.38: gehyr me dugoþa casere ic eom godes sunu þe of heofonum astag ac ic adreah mycel broc oþ þis mid petre 
382.15.39: nu is min yfel twyfeald nu paulus þæt ilce læreþ and wiþ me fliteþ and þæt ilce spreceþ and mid him bodaþ 
382.15.40: þonne forþon ne mæg þin rice leng stondan buton þu heora forwyrde þe geornor þence 
382.15.41: and he þa wearð geheapod 
382.15.42: and heht oþre dæge hie ealle þry in beforan hine 
382.15.43: þa cwæþ se dry þis syndon þæs nazareniscan hælendes þegnas þæm ofþynceþ þæt hie synd iudea folces 
382.15.44: neron cwæþ hwæt bið se nazarenisca 
382.15.45: simon cwæþ an ceaster is on iudea lande hatte nazareþ of þære com se heora lareow 
382.15.46: þa cwæþ neron god manaþ ælcne man and lufaþ to hwon ehtest þu þas men 
382.15.47: simon cwæþ þis is þæt mennisc þe ealla mine dæda mid heora wordum onwendan þæt hie me ne gelyfdon 
382.15.48: þa cwæþ neron to petre forhwon wæron gyt swa treowlease oþþe incer cynn 
382.15.49: ða cwæþ petrus to þam dry eallum oþrum mannum þu mihtest þin unriht befæstan ac god þurh me þa of hæfdest 
382.15.50: and nu þu sylfa wast genog geare ðæt þu me oferswiðan ne miht 
382.15.51: me þynceþ wundor mid hwylcere yldo þu sceole beforan cininge gylpan þurh þinne drycræft þæt þu mæge cristes þegnas oforswiþan 
382.15.52: neron cwæþ hwæt is se crist 
382.15.53: petrus cwæþ hit is se þe þes dry simon sagað þæt he sy 
382.15.54: ðonne nis hit swa ac he is ðæs mannes cniht and his weorc syndon deofollicu 
382.15.55: þu þonne dugoþa cyning gif þu witan wille hwæt be criste gedon wæs on iudea lande hat þe niman pilatus ærendgewrit þe he sende to claudio þæm casere ymb cristes þrowunga 
382.15.56: and þa heht he don swa and rædan þæt gewrit beforan him and hit þus cwæþ 
382.15.57: pilatus greteþ claudium his hlaford 
382.15.58: nu niwan gelamp þæt ic me sylf onfand þæt iudeas hie sylfe þurh æfeste him betweonon and feodan 
382.15.59: þonne witodlice þa hie heora hæfdan witgan on godes gehatum and heora fæderas þæt witgodan þæt him heora god wolde sendan of heofenum his þone halgan sunu se þe heora cyning mid rihte genemned wære and him þæt þurh clæne fæmnan on þas world sendan wolde to eorþwarum 
382.15.60: and þæs þa æghwylc heahgerefa wæs gewita on iudeum þæt ebrea god come hider 
382.15.61: and mon geseah hine blinde onlyhtende and hreofe clænsian and laman gelacnian and deofol of mannum drifan and deade aweccan and windum stilnesse bebeodan and drygum fotum gan ofer sæs yþa and oþre wundro manega wyrcean 
382.15.62: þa cwæþ eal iudea folc þæt he godes sunu wære and þæt fulfremedlice oncneowan 
382.15.63: þa genaman him æfest to þa ealdormen þara sacerda and hine sylfne oferfengon and me symle and wiþ heora folcrihte feala worhte 
382.15.64: þa gelyfde ic him þæt hit wære swa hie sægdon 
382.15.65: beswang hine þa and to heora sylfra dome ageaf 
382.15.66: hie þa hine on rode ahengan 
382.15.67: and þa he bebyrged wæs settan him hyrdas to 
382.15.68: and he ða soðlice minum ceapum hine halne and gesundne ðy ðriddan dæge æteowde and of deaðe aras 
382.15.69: and iudea nið to ðon swiðe barn þæt hie feoh sealdon þæm weardum and swa cwædon 
382.15.70: secgað þæt his þegnas gereafodan his lic on us and forstælan 
382.15.71: and syþþan hie ðæt feoh onfengon ne mihtan hie hweðre forswigian þæt þær geworden wæs 
382.15.72: ac hie sædon me þæt hie þa ærest gesawon and eac iudea feoh onfengon 
382.15.73: and on ðas word ic becom þe læs þe oðre wisan ænig man leoge and þu ne wene þæt þu iudea leasungum gelyfan þurfe 
382.15.74: þa sona þa þæt gewrit aræded wæs þa cwæþ neron 
382.15.75: saga me petrus wæs hit eal swa swa þæt gewrit sægþ þurh hine geworden 
382.15.76: sanctus petrus cwæþ eal hit is swa ne leoge ic 
382.15.77: ac þu goda casere 
382.15.78: leasingum beswicen and ofercumen þæt he weneþ furþon þæt he man ne sy ac weneþ þæt he sy þæt þe god is 
382.15.79: ac on criste anum is ealles siges fylnes þurhtogen 
382.15.80: and þurh þone man þe he on hine sylfne onfeng þæt is se myccla mægenþrym and se unbegripendlica se þurh þone man gemedemod wæs mannum to helpe 
382.15.81: þonne syndon on þyssum simone twa speda mannes and deofles 
382.15.82: and he þonne men gæleþ ælces godes þurh his þone menniscan dæl 
382.15.83: þa cwæþ simon to sancte petre 
382.15.84: for teonan me þincþ wundor þu goda casere 
382.15.85: to hwon þu sceole for owiht þysne man habban ungelæredne fiscere þone leasostan and nawþer ne on worde ne on gebyrdum mid nænigre mihte gewelgode 
382.15.86: þonne nelle ic þyssum fynd leng arian ac nu ic bebeode minum englum þæt hie cuman and me witnian 
382.15.87: þa cwæþ petrus ne ondræde ic me þine englas ac hie magon him me ondrædon forþon mægene mines drihtnes þe mid me is and for þære byldo þe ic to him wat on þone þu leogende sagast þæt þu sie þæt he is 
382.15.88: þa cwæþ se casere ne ondrædest þu þe simon petrus se þe his godcundnesse mid soþum wisum getrymeþ 
382.15.89: him þa andswarede se eadiga apostol sanctus petrus and þus cwæþ 
382.15.90: on þam is godcundnesse wen þe manna ingehygd wat and can and heora heortena deagol ealle smeaþ and rimeþ 
382.15.91: ac secge me nu gyf he god sy hwæt ic þence oþþe hwæt ic do 
382.15.92: þone ilcan geþang ic þe ær sæde ær he leoge þæt he þe leogan ne durre oþþe secge hwæt ic þence 
382.15.93: neron cwæþ gang me near hider and sege me hwæt þu þence 
382.15.94: petrus cwæþ hat me bringan berene hlaf and me degollice syllan 
382.15.95: and syllan sancte petre 
382.15.96: þa cwæþ petrus secge simon me nu gif he god sy hwæt her si geþoht oþþe gecweden oþþe gedon 
382.15.97: ða cwæþ neron hu wilt þu þæt ic gelyfe ðæt simon þis nyte se ðe deadne man ær awehte and hine sylfne beheafdodne æfter ðon ðriddan dæge eft geondweardode and eal ðæt ic gecwæþ þæt he don sceolde eall he þæt dyde 
382.15.98: petrus cwæþ ne dyde he þa wisan beforan me 
382.15.99: neron cwæþ me ætstondendum he þis eal dyde 
382.15.100: witodlice he heht englas him to cuman and hie coman 
382.15.101: petrus cwæþ ac forhwan ne deþ he þæt læsse nu he þæt mare dyde secge he hwæt ic þence and dyde 
382.15.102: þa cwæþ neron nu ic inc geseman ne mæg 
382.15.103: simon cwæþ secgge petrus hwæt ic þence 
382.15.104: þonne simon deþ þæt he geþoht hafaþ þonne gecyþe ic þæt ic wat ær hwæt he þenceþ 
382.15.105: nu cwæþ simon wite þu casere þæt manna geþohtas nænig mon ne wat buton god selfa 
382.15.106: petrus begæþ þæt he hit wite 
382.15.107: petrus cwæþ hwæt þu cwist þæt þu sy godes sunu sege þonne hwæt ic þence oþþe hwæt ic do on deglum gerece 
382.15.108: nemn nu gif þu hit gereccean mæge 
382.15.109: and petrus hæfde þonne þone hlaf gesegnod þe he onfeng berenne and hine tobræc on twa and hine gedyde on his twa slefan 
382.15.110: þa wearð simon erre forþon þe he arædan ne mihte þæs apostoles degol 
382.15.111: þa cleopode he hludre stefne and þus cwæþ 
382.15.112: cuman nu myccle hundas forþ and hine abitan beforan þyssum casere 
382.15.113: and þa færinga coman þær hundas forþ on wundorlicre mycelnesse and ræsdon on þone apostol 
382.15.114: and petrus stod on gebedum aþenedum handum and eowode þæm hundum þone hlaf þe he þær ær gesegnode and hie þa sona onweg gewitan and nahwær ne æteowdon 
382.15.115: nu ic cyþe mid dædum cwæþ petrus to nerone 
382.15.116: næs mid wordum anum þæt ic wiste ær hwæt simon þohte 
382.15.117: witodlice se þe englas gehet wiþ me to sendenne nu he brohte hundas wiþ me 
382.15.118: and þæt cyþde swutollice þæt he næfre nænige godcunde englas næfde buton hundlice englas 
382.15.119: þa cwæþ neron to simone hwæt is hit nu simon ic wene wit syn oferswiþede 
382.15.120: and cerde hine þa to paule and ahsode hine and þus cwæþ hwæt cwist þu paulus 
382.15.121: þa andswarode him paulus and þus cwæþ 
382.15.122: wite þu goda casere þæt mycel yfel weaxeþ on þinum rice gif þu lætest leng þysne dry rixian and þus mycel yfel wyrcean and þin rice for his larum gefealleþ 
382.15.123: neron cwæþ to simone hwæt cwist þu simon 
382.15.124: þa cwæþ simon buton ic openlice gecyþe þæt ic god sylfa sy ne onmun þu me nanre are wyrþne 
382.15.125: neron cwæþ ac to hwon yldest þu þæt þu raþost do gif þu god sy þæt man þas menn witnige and cwelle 
382.15.126: simon cwæþ hat þu me anne heahne tor of mycclum beamum getimbrian þonne gestige ic ofer þone and gecege mine englas and bebeode him eow eallum tolociendum 
382.15.127: hie me on heofenas beraþ to minum fæder 
382.15.128: and gif hie þonne þis gedon magan þu ongytest þæt hie syndon lease and unlærede men 
382.15.129: þa cwæþ neron to petre gehyrstu petrus hwæt simon cwiþ 
382.15.130: nu biþ ful raþe cuþ hu mycel mægen þin god hafaþ 
382.15.131: petrus cwæþ gehyrstu betsta casere 
382.15.132: gif þu wilt þu miht ongytan þæt simon is mid deofle gefylled 
382.15.133: þa cwæþ neron hwæt sceolan us oþþe hwæt doþ us þara worda ymbþonc 
382.15.134: to morgenne we beoþ gesemde 
382.15.135: þa cwæþ simon þæt þu wast þæt ic ne eom nænig dry þu wast þæt ic wæs dead and þy þriddan dæge fram deadum mannum aras 
382.15.136: forþon þe simon ær mid his drycræftum cwæþ to nerone 
382.15.137: hat me heafde beceorfan on þeostrum and gif ic ne arise fram deaþe þy þriddan dæge wit þu þonne þæt ic eom dry 
382.15.138: gif ic þonne arise wite þu be þon þæt ic beo godes sunu 
382.15.139: and þa syþþan het neron þis eall swa gedon on þæm þeostrum þa he þa sceolde beon heafde becorfen 
382.15.140: and se man hit forþbrohte on leoht swa him beboden wæs þæt hi hine beheafdian sceolde þa wæs hit gemeted scepes heafod 
382.15.141: ac he nolde þæt þam cininge secgan þe læs he hine sylfne forwregde þæt he to ungeorne bewiste hwæt he on þeostrum dyde 
382.15.142: adyde þa leomu and þæt heafod onweg þæs sceapes and þær þæt blod tosamne geræc 
382.15.143: and þa æteawde he hine nerone þy þriddan dæge and him to cwæþ 
382.15.144: hat gefeormian min blod and þonon adrygan forþon þe ic wæs heafde becorfen and nu on þyssum þriddan dæge aras swa ic ær beforan þe sægde and geheht þæt ic don wolde 
382.15.145: and he þa neron him seoþþan gelyfd 
382.15.146: oncyrde hine þa to paule and cwæþ to him forhwon ne sprecst þu paulus 
382.15.147: þa andswarede him sanctus paulus and cwæþ 
382.15.148: wenstu þæt ic sceole sprecan to þissum treowleasan men and to þissum orwenan dry þe his sylfes sawle hafaþ deaþe geteohhad þæs forwyrd and leasung and forleornung swiþe raþe cymþ to him þe he hine sylfne deþ to þon þe he nis and bysmraþ men mid his dreocræfte þæt hie his wordum gelyfaþ 
382.15.149: gif þu wilt his wordum hyran and his bebodu læstan þu forleosest þin rice and þines sylfes feorh 
382.15.150: þis is manna se wyrresta þe þurh deofles wisdom manige unware men beswiceþ mid his costungum 
382.15.151: þy þu scealt biddan þone halgan gast þæt mote beon raþe open and onwrigen hwæt he sy 
382.15.152: witodlice swa swiþe swa he weneþ sylf þæt he sceole to heofenum ahafen weorþan swa swiþe he biþ bedyped on þa neoþemestan hellewitu þær biþ a wop and hrop and toþa gristbitung 
382.15.153: þonne be þære lare mines lareowes þe þu me befrune ne magan þær nænige oþre men onfon buton þa ane þe mid clænum geleafan hie to þæm gegearwiaþ 
382.15.154: ic lærde simle sibbe and godes lufan ymb þa burh hierusalem and manige þeoda 
382.15.155: ærest ic lærde þæt men lufodan hie him betweonan and ælc on oþrum arwyrþnesse wiste 
382.15.156: ic lærde wlance men and heahgeþungene þæt hie ne astigan on ofermedu ne uþgengra welena to wel ne truwodon ah þæt hie on god ænne heora hyht gesetton 
382.15.157: ic lærde eac þa medstrangan men þæt hie wæron on heora biwiste and on medmyclum hrægle gehealdene 
382.15.158: and þearfan ic lærde þæt hie heora wædle gefean hæfdon and gode þancodon 
382.15.159: fæderas ic lærde þæt hie heora bearnum þone þeodscipe lærdon drihtnes egsan 
382.15.160: and suna ic lærde þæt hie hyrdon heora yldrum and heora magum 
382.15.161: and land agende men ic lærde þæt hie heora gafol mid gehygdum aguldon 
382.15.162: and wif ic lærde þæt hie heora weras lufedan and him ege to wiston 
382.15.163: and ic lærde weras þæt hie be him anum getreowlice hie heoldan swa hie willan þæt him man do 
382.15.164: and forþon þe god gewrecþ on þæm were gif he unrihthæmed fremeþ wiþ oþer wif and swa se wer hit wreceþ gif his wif hie forhealdeþ 
382.15.165: forþon þe god is scyppend and reccend ealra his gesceafta and hlafordas ic lærde þæt hie getreowlice gode hyrdon swa heora hlafordum and þeowdon godes ciricum 
382.15.166: and ic lærde ealle men þæt hie beeodan anne ælmihtigne god unbegripendlicne and ungesynelicne god 
382.15.167: and þeos lar me wæs seald næs na for mannum ac þurh god sylfne hælende crist and wuldres fæder 
382.15.168: he me to bodunga sende and þus cwæþ 
382.15.169: gong þu ic beo lifes gast on þe and on eallum riht gelyfendum on me and on hælendne crist and eall ic gerihtwisige þæt þu cwist 
382.15.170: þa wæs neron afyrhted for þon wordum and hine oncyrde to petre and cwæþ to him hwæt cwist þu petrus 
382.15.171: þa cwæþ he ealle þa word sint soþe þe paulus sægþ 
382.15.172: manige gear syndon agan nu seoþþan ure bisceopas geond eal romana rice on an to me gewreoto sendon and me be his clænnesse cyþde and be his lare 
382.15.173: wæs he ær ehtere cristes æ 
382.15.174: þa gecegde hine stefn of heofenum and hine soþfæstnesse lærde 
382.15.175: æfter þyssum wæron manegu geflitu oþþæt petrus cwæþ 
382.15.176: an god ælmihtig godfæder on hælendum criste mid þon halgan gaste scyppend ealra gesceafta þone ic bodige þe geworhte heofen and eorðan and sæ and ealle þa þing þe on þæm þrim syndon se is soþ cyning and his rices nis nænig ende 
382.15.177: ond þa æfter þon het neron gewyrcean mycelne tor of treowum and of mycclum beamum and bead þæt eall þæt folc come to þisse sceawunga and eal seo dugoþ romana folces 
382.15.178: þa oþre dæge heht neron petrus and paulus to þissum wæferseonum gefeccean and him to cwæþ 
382.15.179: nu mæg soð hit sylf gecyþan 
382.15.180: petrus and paulus cwædon god hine onwryhþ gyt þeah þe wit hine ne geopenian 
382.15.181: min gemet is cwæþ paulus þæt ic bege mine cneowa 
382.15.182: þu miht æt gode abbiddan þæt þu wilt wið þæs drys onginne forþon þu ær gecoren wære fram gode 
382.15.183: and þa dyde he swa paulus and begde his cneowa and hine gebæd 
382.15.184: petrus beheold simon and cwæþ ongin þæt þu onginnest forþon nu nealæceþ ægþer ge þin onwrigennes ge uncer gecyþnes forþon þe ic geseo minne crist cigendne me and paulus 
382.15.185: neron cwæþ hwyder magon gyt gangan from minum willan 
382.15.186: petrus cwæþ þyder þe unc mon laþaþ and cegþ uncer drihten 
382.15.187: þa beforan eallum þæm folce astag simon on þone torr and aþenedum earmum mid lawere gebeagod ongan fleogan on þa lyfte 
382.15.188: sona swa neron þæt geseah þa cwæþ he þes man is soþfæst and soþsecgende simon ac þonne hwæþere git petrus and paulus sindon bigswicon 
382.15.189: þa cwæþ him petrus to buton yldinge þu wast þæt wit syndon soþe cristes þeowas and þæt þes man nis crist ac is dry 
382.15.190: neron cwæþ gyt git þurhwuniað on incre anwilnesse and nu git geseoþ hine geond heofenas feran 
382.15.191: þa locode petrus to paule and cwæþ rære up þin heafod and geseoh þis þæt simon deþ 
382.15.192: þa ahof paulus up his heafod 
382.15.193: þa wæron his eagan gefyllede mid tearum and he geseah simon fleogendne 
382.15.194: þa cwæþ he to petre to hwan ablinnest þu petrus 
382.15.195: freme nu forþon þæt þu ongunne 
382.15.196: soþlice unc gecyþeþ ure drihten hælend crist his mægen 
382.15.197: þa neron þæt gehyrde þa smercode he and cwæþ 
382.15.198: nu þas men geseoþ þæt hie synt ofercumene 
382.15.199: dwelgaþ nu þa 
382.15.200: petrus cwæþ nu swiþe raþe þe bið cuþ þæt wit ne dwelgaþ 
382.15.201: locode þa up wið simones and cwæþ 
382.15.202: ic eow halsige scucna englas ge þe hine on þære lyfte beraþ to beswicenne ungeleaffulra manna heortan þurh god ælmihtigne ealra scyppend and þurh hælendne crist se þe on ðone þriddan dæg fram deaþe aras ic bebeode þæt ge hine of þisse tide leng ne beran ac hine anforlætan 
382.15.203: and hie þa sona hine forletan and he gefeol on þone stocc be þære stænenan stræte þe is haten sacra uia and tobærst on feower dælas 
382.15.204: ða genaman men eft þone stoc onweg and feower syllice stanas on þære ilcan stowe alegdon to gemynde and to cyþnesse þæs apostolican siges oþ þysne andweardan dæg 
382.15.205: þa heht petrus and paulus on bendum healdon wende þæt he simon arisan sceolde þy þriddan dæge 
382.15.206: petrus cwæþ þes simon ne ariseþ næfre forþon þe he is soðlice dead and on ecum witum genyþerod 
382.15.207: þa heht neron healdan simones lic þry dagas wende þæt he sceolde eft arisan þy þriddan dæge 
382.15.208: ahsode þa petrus hwa lyfde þe þæt þu swylce scylde gefremedest 
382.15.209: petrus cwæþ gif þu wilt ongeotan and geþencean hu mycel hine beleah þæt he losode þe læs he me yfelsacode wið god 
382.15.210: neron cwæþ erremode git me gedydon and ic hit mid yfelre bysene inc forgylde 
382.15.211: petrus cwæþ þu cwist nu ealles þæt ðu wilt ac þæt ungehaten is sceal beon geendod 
382.15.212: ða cwæþ neron to his burhgerefan agrippan 
382.15.213: ðas men syndon æfestige 
382.15.214: hit is mycel nedðearf þæt hie man forspille and mid irenum þistlum and ordum hie man slea in anre stowe forniman mid witum 
382.15.215: agrippa cwæþ ungerisnre bysene ðu hatest hie witnian ah me þynceþ unscyldiglicre þæt him man heafod of aceorfe buton oðrum witum 
382.15.216: and petrus ðonne forðon þe he is mansleges scyldig and eac æfestig hat hine on rode gebindan 
382.15.217: þa cwæþ neron on ða betstan wisan þu demest 
382.15.218: ða wæron gelædde petrus and paulus fram nerones gesyhþe and paulus wæs beheafdod on ostensi þæm wege 
382.15.219: petrus cwæþ þa he com to þære rode he cwæþ 
382.15.220: wendaþ min heafod ofdune forðon þe min drihten hælend crist of heofenum adune to eorþan astag he wæs on rihte rode up ahafen 
382.15.221: þonne forþon þe he me of eorþan to heofenum laþaþ þy sceal min rod onwended beon 
382.15.222: min heafod sceal beon on eorþan gecyrred and mine fet to heofenum gereahte 
382.15.223: ne eom ic þæs wyrþe þæt ic swa on rode gefæstnod beo 
382.15.224: þa wendon hie sona þa rode and fæstnedan þa fet up and þæt heafod ofdune 
382.15.225: þa coman þær tosamne unarimedlico mengeo and wyrgdon neron þone casere and him yfelcwædon 
382.15.226: and hie wæron to þon hatheortlice yrre þæt hie woldan þone casere cwicenne forbærnan 
382.15.227: þa styrde petrus him and cwæþ 
382.15.228: nu for feawum dagum me bædon and lærdon romane þæt ic gewat heonon onweg 
382.15.229: þa com me crist ongean þa gebæd ic me to him 
382.15.230: and he ahsode hwyder wilt þu gangan 
382.15.231: min drihten ic wille gangan to rome 
382.15.232: cwæþ he þæt ic þær sy eft oþre siþe on rode ahangen 
382.15.233: ða cyrde ic eft hider to rome 
382.15.234: þa cwæþ he crist to me ne þearft þu þe ondrædon forþon þe ic eom mid þe oþþæt ic þe in gelæde on mines fæder hus 
382.15.235: þonne men þa leofestan ne gæle ge minne sið nu mine fet gongað on heofenlicne weg 
382.15.236: ne beoð ge nu unrote ac gefeoþ mid me forþon þe ge geseoþ nu todæge minra gewinna wæstm gefullian 
382.15.237: and þa þis gesprecen wæs þa cwæþ he 
382.15.238: þanc ic do crist þu goda hyrde forþon þas sceap me efenþrowiaþ þa þu me befæstest 
382.15.239: bidde ic þe þæt hie syn dælnimende þinra geofena mid me 
382.15.240: ic befæste þe nu þæt eowde þæt þu me sealdest þæt hie ne oncneowon þæt hie buton me beon þa þe habban 
382.15.241: þurh þe ic þys eowde styran and rihtan nu ne mæg 
382.15.242: sona swa he þas word gecwæþ he his gast onsende 
382.15.243: and sona æteawdan twegen weras þa þe næfre ær nænig man ne geseah ne æfter þon geseon ne mihte 
382.15.244: þa cwædon þæt hie of hierusalem coman and for him folgedan 
382.15.245: and genaman deogollice his lic and gedydon on þruh bi nawmachian and in þa stowe asetton þe uaticanus hatte 
382.15.246: and þa cwædon hie to eallum folce 
382.15.247: gefeoþ ge and wynsumiaþ forþon þe micle mundboran gegearwod habbað 
382.15.248: and wite ge eac þe godes frynd synd þæt neronem þysne wyrrestan cining æfter þara apostola cwale þæt he becomon hatunga his herges and on feounga romana folces swa þæt hie openlice þæt gesetton þæt he on witnunge stowe swa lange swungen wære oþþæt he swylte swa his geearnung wæs 
382.15.249: sona swa him þæt geþeaht to com þa feol him ege on þæt he nahwær seoþþan mannum ne æteowde 
382.15.250: sume men wæron þe sægdon þæt hine wulfas abiton and fræton þær he mid cyle and mid hungre on wudum dwolgende astifod læge 
382.15.251: þonne genaman þara haligra apostola lichoman grecas and woldan lædon on eastrice 
382.15.252: þa gewearþ mycelu eorþstyrung and eal folc romwara befeng þa lichoman on þære stowe catacumbe þy wege þe hate appia þrim milum fram rome byrig 
382.15.253: and þær wæron gehealdene heora lic an gear and seofan monaþ oþþæt hie getimbredon þa stowe þe heora lichoman nu on restað 
382.15.254: and þa wæron heora lichoman ge wuldorlicum lofsange 
382.15.255: and hie hi on asette ærest sancte petres lichoman on þære stowe þe nemned is uaticanus and sancte paules be þæm wege ostensi on þære æfteran mile fram rome 
382.15.256: þær beoþ gegearwode godes mildheortnessa þæm þe þa lichoman seceaþ þurh heora gebedo þæm mannum þe heora synna and unrihtes fæstlice geswicaþ 
382.15.257: and hie gode and heora scriftum fullice geandettaþ and be heora dome betaþ and siþþan næfre to unrihtum ne gewendað 
382.15.258: þonne onfoþ hie forgifnesse ealra heora gylta æt urum drihtne on þæm ecan wuldre se leofað mid fæder and mid suna and mid þæm halgan gaste in ealra worlda world a buton ende on ecnesse amen 

