331.82.1: leofan men utan don swa us mycel þearf is beon swyðe gemyndige ure agenre þearfe and geþencan gelome hu læne þis lif is and hu egeslic se dom is þe ealle men to sculan on ðam micclan domdæge þonne god demeð manna gehwilcum be ærran gewyrhtan 
331.82.2: ðæs dæges weorc bið swyðe egesfull eallum gesceaftum swa se apostol cwæð in quo omnis creatura congemescit 
331.82.3: in þam dæge heofone and eorðe cwaciað and heofiað and ealle þa þing þe on him syndon 
331.82.4: in þam dæge þa hleoðriendan ligettas forgleddriað þone blodgemencgedan middangeard and þæt mancynn þe nu is in idelum gylpe and on synlustum and in þam wohgestreonum goldes and seolfres beswicen and ðæs him noht ne ondrædað ac him orsorh lætað 
331.82.5: ac in þam dæge þæt earme mancynn and þæt synfulle ofer him sylfum heofiað and wepað and waniað and hi þonne swyðe forhtiað forðan þe hi ær noldon heora synna gebetan 
331.82.6: and in þam dæge on þam fyrenan wylme sæ forhwyrfeð and eorðe mid hyre dunum and heofonas mid heora tunglum and eall forsyngod mancynn þonne forswelgeð seo fyrenlust heora ærran gewyrhta and unrihtwise deman and gerefan and ealle þa wohgeornan woruldrican mid heora golde and seolfre and godwebbum and eallum ungestreonum þonne forwurþað 
331.82.7: on þam dæge singað þa byman of ðam feower halfum middangeardes and ðonne ealle men ariseð of deaðe and swa hwæt mancynnes swa eorðe ær forswealh oððe fyr forbærnde and sæ besencte and wilde deor frætan and fugelas tobæran eall þy dæge ariseð 
331.82.8: in þam dæge ure drihten cymeð in his þam micclan mægenþrymme mid þam ix endebyrdnessum heofonwaru þæt bið mærlic and wundorlic mægenþrym and ðonne bið he þam synfullum swyðe wrað æteowed and þam soðfæstum he bið bliðe gesewen 
331.82.9: and þonne þa iudeas magon swutele geseon þone þe hi ær hengon and acwealdon 
331.82.10: and se soðfæsta dema þonne demeð anra gehwylcum æfter his gewyrhtum swa swa we leorniað on halgum gewritum 
331.82.11: reddet deus unicuique secundum opera sua þæt is on ure geþeode he forgylt þonne anra gehwylcum æfter his agenum gewyrhtum 
331.82.12: and in þam dæge ures drihtnes ansyn bið swa we ær sædon reðe and egesfull þam synfullum gesewen and he bið bliðe and milde þam soðfæstum æteowed þæt is þam þe him to ðære swyðran healfe þonne beoð gelædde 
331.82.13: ða fyrenfullan witodlice him beoð þonne on dæg on þære wynstran healfe gehwyrfede and he þonne hrædlice to heom cweð farað ge awyrgedan on þæt ece fyr þe wæs deoflum gegearwod and his gegengum eallum 

331.82.14: la hwæt þonne þam synfullum þinceð þæt nanwiht ne sy þæs hates ne þæs cealdes ne þæs heardes ne þæs hnesces ne þæs wraðes ne þæs wynsumes ne þæs eaþes ne þæs earfoðes ne þæs leofes ne þæs laðes þæt hy þonne mihte fram ures drihtnes lufan asceadan gyf hi þonne þæs wealdon mihton and ða ungesæligan yrmingas nellað nu þæt geþencan ne his willan be suman dæle wyrcan nu hy eaðe magon 
331.82.15: eala hwæt þæt is ofer eall gemet to smeagenne and to sorgianne and on mycelre care to cweþanne þæt ða earman synfullan sceolon þonne sare aswæman fram ansyne ures drihtnes and ealra haligra and fram wlite and fram wuldre heofona rices and ðanon gewitan in þa ecan tintregu hellewites 
331.82.16: la hwæt manna mod syndon earmlice aþystrode and adysgode and gedwealde þæt hi æfre scylen lætan þæt deadberend deofol mid ungemætere costnunge hy to ðan gedwellan þæt hy swa mycle synna fremmen swa swa hi nu doð and nellað þæs willan gewyrcan þe hi of eorðan lame geworhte and mid his gaste geliffæste and him ece lif begeat 

331.82.17: la hwæt þence we þæt we us ne ondrædað þone toweardan dæg þæs micclan domes 
331.82.18: se is yrmða dæg and ealra earfoða dæg 
331.82.19: in þam dæge us bið æteowed seo geopenung heofona and engla þrym and helwihta hryre and eorðan forwyrd treowleasra gewinn and tungla gefeall ðunorrada hlynn and se þeostra þrosm þæra lyfta leoma and þæra ligeta blæst þa graniendan gesceaft and ðæra gasta gefeoht þa grimman gesihð and ða godcundan miht se hata scur and helwara hream þara beorga geberst and ðara bymena sang se brada bryne ofer ealle woruld and se bitera dæg se micla cwealm and ðæra manna man seo sare sorh and þæra sawla gedal se sara sið and se sorhfulla dæg þæt brade bealo and se byrnenda grund þæt bitere wite and se blodiga stream feonda fyrhto and se fyrena regn hæðenra granung and reafera wanung heofonwaru fulmægen and heora hlafordes þrym þæt ongrislice gemot and seo egesfulle fyrd se reða waldend and se rihta dom ure synna edwit and ðæra feonda gestal þa blacan andwlita and þæt bifiende wered se forhta cyrm and ðara folca wop þæra feonda grimnes and se hluda heof þæt sarige mancynn and se synniga heap seo graniende neowelnes and seo forgleddrede hell þara wyrma ongripa and ðara sorhwita mæst se niðfulla here and se teonfulla dæg 
331.82.20: on þam dæge us bið eall þyllic egesa æteowed 
331.82.21: and ða synfullan þonne woldon gewiscean georne gif hi mihton þæt heo næfre acennede næron fram fæder ne fram meder and him þæt þonne wære leofre þonne eall middaneard to æhte geseald 

331.82.22: la hwæt we nu ungesælige syn þæt we us bet ne warniað and þæt we ne ondrædað us þe swyðor þe we dæghwamlice geseoð ætforan urum eagum ure þa nehstan freond feallan and sweltan and ðonne sona þam lichoman bið laðlic legerbed gegyred and in ðære cealdan foldan gebrosnoð and þæt lic þær to fulnesse gewurþeð and ðam wælslitendum wyrmum weorðeþ to æte 
331.82.23: ðonne bið sorhlic sar and earmlic gedal lichaman and sawle 
331.82.24: and gyf þonne seo sawul huru slidan sceal in þa ecan witu mid þam werigan and awyrgedan gaste and ðær þonne mid deoflum drohtoð habban in morðre and on mane in susle and on sare in wean and on wyrmslitum betweonan deadum and deoflum in bryne and on biternesse in bealwe and on bradum lige in yrmðum and on earfoðum on swiltcwale and in sarum sorgum in fyrenum bryne and on fulnesse in toða gristbitum and in tintregum in angmodnesse earmra sawle on cyle and in wanunge in hungre and in þurste on hæte and in earfoðnesse in neowlum attre and in ecere forwyrde in arleasnesse and in mysenlicum wita cynne on muðe and on fæðme þæs deaðberendan dracan se is deofol nemned 

331.82.25: eala leofan men utan warnian us swyðe georne and beorgan wið þæne egesan and utan geornlice yfeles geswican and ðurh godes fultum to gode don þæne dæl þe we don magan 
331.82.26: utan man and morðor æghwar forbugan and ealle fracoddæda swyðe ascunian 
331.82.27: and utan don swa ic lære utan god lufian inweardre heortan eallum mode and eallum mægene and godes lage healdan 
331.82.28: and utan gecnawan hu læne and hu lyðre þis lif is on to truwianne and hu oft hit wyrð raþost forloren and forlæten þonne hit wære leofost gehealden 
331.82.29: ðeos woruld is sorhfull and fram dæge to dæge a swa leng swa wyrse forðam þe heo is on ofstum and hit nealæcað þam ende 
331.82.30: and ðy heo nære wyrðe þæt hyg ænig man ne lufode ealles to swyðe 
331.82.31: ac lufian we georne þone hyhstan cyning and þæt uplice rice 
331.82.32: and ondrædon we us symle þone toweardon dom þe we ealle to sculon 
331.82.33: on ðam dome ure drihten sylf eowað us sona his blodigan sidan and his þyrlan handa and ða sylfan rode þe he on ahangen wæs 
331.82.34: and wile þonne æt us witan hu we him þæt geleanodon þæt he for us geþrowode 
331.82.35: wel þam þonne þe gode ær gecwemdon swa swa hy sceoldon 
331.82.36: hi þonne syððan eac ece eadlean þurh godes gyfe þanon forð habbað betweoh englum and heahenglum aa to worulde on heofona rice 
331.82.37: ðær næfre leofe ne gedælað ne laðe ne gemetað ac þær halige heapas symle wuniað on wlite and on wuldre and on wynsumnesse 
331.82.38: ðær bið mærð and myrhð and ece blis mid gode sylfum and mid his halgum in ealra worulda woruld a butan ende amen 

