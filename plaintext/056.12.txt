dominica v aut quando uolueris 

de uerbis domini 

56.12.1: men ða leofestan utan geþencan georne on ure geþance and þæt fæste healdan 
56.12.2: hu sanctus iacobus cristes þegn sæde hu se hælend cwæð to sumum welegum men þa he hine hæfde mid wlængce and mid wiste gegododne 
56.12.3: ac he wæs slaw and swærmod to godan þingan and him wæs lað þearfendum mannum aht to syllene and he wæs ungystliðe 
56.12.4: and him wæs unyþe þæt he for godes naman awiht dælde oððe þam salde þe hit him eall forgeaf 
56.12.5: ac se hælend hine þare leane eft gemyngude ða he cwæð 
56.12.6: ne gemundast þu na salomones cwyde þe he cwæð 
56.12.7: ahyd þa ælmessan under þæs þearfan sceatte se clypað to me and ic hine symle gehyre and mine miltse ofer ðone sende 
56.12.8: efne hit bið gelic þe man mid wætere þone weallenda lig ofgeote þæt he lengc ne mot rixian swa þonne man mid ælmessan ealle alyseð his gyltas and his synna gehæleð 
56.12.9: þonne noldest þu welega mine beboda healdan 
56.12.10: ac scolde se min þearfa aswæma æt þinra handa 
56.12.11: hwi noldest þu geþencan hwa hit þe sealde 
56.12.12: þænne he clypode earmre stefne þu wiðsoce þæt þu hine ne gehyrdest 
56.12.13: ac ic his geomerunge gehyrde and geseah hwæt þu him dydest mine þearfan þe mildheortlice bædan 
56.12.14: and þu hi forhogodest and geunrotsudest and ðinne andwlite fram him awændest and ne gemundest þu na hwæt se witega cwæð 
56.12.15: se þe his andwlitan fram ðam þearfan awent þonne he hludust clypað god hine gehyreð þonne se man nele þæne þearfiendan 
56.12.16: swa se hælend cwæð to þam wlancan men 
56.12.17: to hwan wære þu swa receleas and to hwan wære þu swa lyðre and swa forgittel and þe up ahofe 
56.12.18: forhwi forseah þu me nu her of þære gife þe ic þe geaf 
56.12.19: ic þe nu afyrre fram mine sylene þe ic þe forgeaf 
56.12.20: þonne bist þu wædla on woruldlife 
56.12.21: forhwon noldest þu geþencan þæt ic wille forgildan æghwylce ane gode dæde þe man for minum naman gedeð 
56.12.22: mid hundteontigumfealdum ic hit him forgilde swa hit is on minum godspelle gecweden 
56.12.23: swa lange and swa oft swa ge doð ænigum minum þam læstum þearfiendan ge hit symle me syllað 
56.12.24: and ic eow wið þan sylle ecne dream on heofenum 
56.12.25: gehyrest þu man to hwan eart þu me swa uncuðfull minra godra gifena 
56.12.26: hwæt ic þe gesceop and þe geliffæste and æghwæt þæs þe þu hafast ic þe sealde 
56.12.27: min is eall þæt þu hafast and þin nys nanwiht ic hit eall afyrre fram þe 
56.12.28: and þu leofa butan me gyf þu mæge 
56.12.29: þy ic sealde þe þæt þu hafast to þan þæt þu hit sceoldest þearfan dælan 
56.12.30: ic swerige þurh me sylfne þæt ic eom se ilca god þe þone welgan and þone heanan geworhte mid minum handum þæt ic wolde þæt þu man þearfan feddest þonne hi wæron þe biddende minra goda 
56.12.31: and þu symle forwyrndest 
56.12.32: forhwan noldest þu geþencan gif þu him mildheortnesse on gecyddest þæt þu ne sceoldest þæs nanwiht forleosan þe þu him dydest ne me on þære sylene abelgan mines agenes 
56.12.33: to hwan geagnedest þu þe anum þæt ic inc bam sealde 
56.12.34: to hwan feddest þu þe anne of ðam þe ic inc bam sceop to welan and to wiste and to feorhnere 
56.12.35: to hwan heolde þu hit þe anum and þinum bearnum þæt þæt mihte manegum genihtsumian 
56.12.36: uneaðe wæs þe þæt þu hit eall ne mihtest gefæstnian ne mid insæglum beclysan 
56.12.37: hwæt wenst þu þæt hit si þin þæt seo eorðe þe forðbringet heo þe groweð and bloweð and sæd lædeð and anlyfene forðbringeð 
56.12.38: ic nu afyrre minne fultum fram þe 
56.12.39: hafa þu æt þinum gewinne þæt þu mæge and æt þinum geswince 
56.12.40: ic ofteo þe nu mine renas þæt hi on þinre eorðan ne rinað 
56.12.41: ic afyrre fram þe minne fultum and mine mildheortnesse and þonne bið sona gecyðed þine yrmða and ætywed 
56.12.42: gyf ðu wene þæt hit þin bocland sy and seo eorðe þe on agene æht geseald sy hit þonne wæron mine wætera þa þe on heofonum wæron þonne ic mine gyfe eorðwearum dælde 
56.12.43: gif þu mihte hæbbe dæl renas ofer ðine eorðan 
56.12.44: and gyf ðu strang sy syle nu wæstmas þinre eorðan 
56.12.45: ic ahyrde mine sunnan and heo gebeorhteð 
56.12.46: þonne forbærnað heo ealle þine æceras 
56.12.47: and þonne byst tu dælleas mines renes and þonne bið þin eorðe idel and unnyt goda gehwylces 
56.12.48: mine þærfan lybbað be me 
56.12.49: gif þu mæge wuna butan me 
56.12.50: mine þearfan me eallne weg habbað and ic hy næfre ne forlæte 
56.12.51: mine þearfan me lufiað and hy hycgað ymbe heora drihten 
56.12.52: and hyne gelomlice nemneð and hine to witan habbað swa men scylon heora hlaford 
56.12.53: þonne þu welega ne þu þinne drihten ne lufedest ne þu him are æt næfst ne þu yrminc ne most her on worulde lybban naht lange 
56.12.54: hwæt wendest þu wlanca gif þu sealdest þines awiht þæt þænne wære þin woruldgestreon eall gelytlad 
56.12.55: hwæt ðu lytel hogodest ymbe þone ende þines lifes 
56.12.56: to dol þu wære and to dyrstig þa þu wendest þæt þinra feohgestreona nænig ende ne gewyrde 
56.12.57: ic wat þæt þin lif bið geendod þonne þu his naht ne wenst 
56.12.58: and þu welega to hwan truwodest þu on þinne welan and on þa oferflownessa þinra goda and na in me þe hit þe eall forgeaf þæt þu on wære 
56.12.59: and he þa git drihten crist cwæð to þam welegan men 
56.12.60: eala ðu dysga and þu gedwola to hwan getrywdest ðu on þine speda and on þine æhta 
56.12.61: þin sawel bið afyrsed fram ðe in þisse ylcan nihte and be minre hæse of þinan lichaman alæded 
56.12.62: ac hwa fehð þonne to ðan þe þu lange samnodest 
56.12.63: oððe hwan gearwudest þu þine gebytla and þine getimbra nu þine yrfeweardas lybban ne motan forþon þe þu me noldest þanc witan minra goda 
56.12.64: sceoldan þa word beon cuðlice gelæste and gefyllede þe se hælend sylf cwæð 
56.12.65: and him þa on þone welegan man on þære ylcan nihte deað on becom and on his bearn ealle 
56.12.66: ondfengon þa to his æhtum frymde and unholde and þa ðe him on life laþest wæron 
56.12.67: hwæt we magon nu men þa leofestan gecnawan þæt se ælmihtiga god nele him mon his gifena þanc nyte 
56.12.68: ne þurfon we þæs wænan þæt he us eft nolde þæra leana eft gemynigan þe he us to gode forgeaf her on worulde 
56.12.69: þam þe drihten micel sylleð miceles he hine eft manað 
56.12.70: and þam þe he micel toforlæteð micel he eft seceð 
56.12.71: þissere worulde wælan weorðaþ to sorhge and þa eorðlican wundor weorðaþ to nahte 
56.12.72: þeah þe we þissa woruldwlenca tilian swiðe and we on wuldre scinan swiðe 
56.12.73: and þeah we us gegyrwan mid þi readan godwebbe and mid deorwurðum gimmum utan ymbehon þeahhwæðere sceal se man on eorðan ende gebidan 
56.12.74: þæah þa mihtegeastan and þa ricestan hatan him resta gewyrcean of marmanstane and mid goldfrætwum and mid gimcynnum eall astæned and mid seolfrenum gyrwum and beddum eall oferwrogen and mid deorwuðum wyrtgemengnessum eall gestreowed and mid goldleafum gestrewed ymbutan hwæþere se bitera deað þæt tedæleð eall 
56.12.75: þonne bið se gleng agoten and se þrym bið tobrocen and þa gimmas toglidene and þæt gold toscacen and þa lichaman tohrorene and to duste gewordene 
56.12.76: forðan nis naht þises middaneardes wlite 
56.12.77: he is hwilwendlic and feallendlic and brostniendlic and tobrocenlic and he is wyrslic and yfellic and forwordenlic swa þa rican syndon her on worulde 
56.12.78: hwær syndon nu þa rican caseras and þa cyningas þe iu wæron 
56.12.79: oððe þa ealdormen þe bebodo settan 
56.12.80: hwar is heora seo mære gemotstow 
56.12.81: hwær syndon heora ofermeda butan mid moldan beþeht on witum gewrecen 
56.12.82: wa is worulde scriftum butan hi mid rihte reccan 
56.12.83: ne bið þam leornerum naht þe sel þe þam lærendum butan hi begen mid rihte rædas secan 
56.12.84: hwar comon middaneardes gestreon 
56.12.85: hwar com woruldwela hwar com foldan fægernes 
56.12.86: hwar comon þa ðe geornlicost æhta tiledon and oðrum eft yrfe læfdan 
56.12.87: hwylc is seo lufu eorðgestreona 
56.12.88: efne bið gelice renscurum þonne hi of heofonum swyðost hreosað efne hraðe eall toglidæð bið fæger weder and beorht sunne 
56.12.89: swa tealte beoð eorðan dreamas and swa wace syndon æhta mid mannum 
56.12.90: and swa todæleð lic and sawl 
56.12.91: þonne bið full uncuð hu se dema ymbe þæt gedon wille 
56.12.92: forþan nis us nanwiht betre ne selre þonne we lufian urne drihten mid eallum mægene and mid eallum mode and of eallum ingehyde 
56.12.93: swa hit awriten is 
56.12.94: se þe mine lufa on him hafað and his bene to me symle sendeð ic hyne symle gehyre and mine miltse ofer hyne læte 
56.12.95: and þa þe to me gecyrrað fram heora giltum and mid tearum gytum and mid gebedum hy georne betað þonne ic him toforlæte la mine miltse and him forgifenesse sylle and min rice alyfe and heofonlicne wæg tæce 
56.12.96: þar bið eall god and seo heahe blis and seo mycele med 
56.12.97: for þam eorðlicum wistum ic sylle þa heofonlican for þyssum lænan life þæt unlæne for þissum hwilwendlican ða ecan for þissum ungecorenum þæt gecorene for þissum earman rice ic sylle þæt eadige 
56.12.98: gesælige beoð þa þe þam fyliað 
56.12.99: ne helpeð þa men nawiht þeah þe he ealne þysne middangeard on his agene æht gestryne gif se deofol nimð þa sawle 
56.12.100: ne him na ðe bet ne bið þeah þe he her on life lybbe þusend wintra gif he æfter his deaðe bið gelæded on helle and þar on witum wunað syððan a butan ende 
56.12.101: uton we us þonne wendan to ðam beteran and cyrran to þam selran þonne moton we geseon soðne drihten and on gefean feran to fæderrice 
56.12.102: þar is frætwednes þæs æþelestan æþelincges 
56.12.103: þær is cynincges þrym gesyne þær is arwurðnes witena 
56.12.104: þær is gestæððignes geogoðe and þær is ar and fægernes werum and wifum and geþoftscype engla and heahengla and gefera apostolorum and heahfædera and witegena 
56.12.105: and þa eadigan ceasterweras blissiað and wunsumiað on lisse and on blisse and on rice and on ece gefean 
56.12.106: þær is sang and wynsum sang and godes lof and þæs hehstan cynincges herenes and seo beorhtnes þara haligra 
56.12.107: and þa soðfæstan scyneð swa swa sunne and þa men rixiað swa englas on heofenum 
56.12.108: we syndon þyder gehaten gif we willað and gelaðode to þam halgan hame and to þam cynelican friðstole 
56.12.109: þær drihten wunað and rixað mid eallum halgum sawlum a butan ende on ecnesse amen 

