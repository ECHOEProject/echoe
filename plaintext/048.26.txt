de sabbato sancto 

48.26.1: men ða leofestan we magon hwilcumhwega wordum sæcgan be ðære arwurðnysse þisse halgan tide and ðyses halgan dæges þe nu þyses morgenes andweard bið 
48.26.2: and þeah ðe us syn ealle ða halgan drihtenlican tida and his ðæra haligra þa ða ymb twylf monað beoð mid hea lofe to weorðienne and to wuldrienne 
48.26.3: swaðeahhwæþere þeos is ofer ealle oðro heah and halig and geond ealne middaneard on drihtenlican ciricum rihtlicost to wurðienne 
48.26.4: wurðedan we ær to wintra æt geolum þæne enne wurðedan gebyrddæg ða he us luflice and eadmodlice hiderr on middaneard gesohte on menniscne had and on menniscum lichaman 
48.26.5: þonne wæs on ðas halgan tid þe we nu on andweardnysse wurðiað þæt he ure drihten mancynne swa cuðlice gecydde lif æfter deaðe 
48.26.6: and þeah þe he hit ær beforan þurh his þa halgan bec toweard sæde and gehete he þæt ðonne nu on ðysse wundorlican symbelnysse openlice gecynde þurh his sylfes lichaman ærest þe he ær onfeng to his godcundnysse and eac þurh manegra oðra haligra manna þa ðe eac mid him of deaðe arison and efne soðlice manna wæron 
48.26.7: swa sanctus matheus be ðam cwæð 
48.26.8: multa corpora sanctorum qui dormierunt surrexerunt cum christo 
48.26.9: þætte efne mænige lichaman haligra manna þa ðe miccle ær forðferede wæron mid urum drihtne of byrgenum arison and forð eodon 
48.26.10: and hi þær manegum mannum on hierusalem æteowdan and him wið sprecon 
48.26.11: þonne segð sanctus matheus se godspellere þas halgan redinge be ðære gerynelican arwurðnysse drihtnes æristes hu seo geworden wære and þus cwæð 
48.26.12: uespere autem sabbati quæ lucescit in prima sabbati uenit maria magdalene et altera maria uidere sepulchrum 
48.26.13: he cwæð on ðam æfenne þæs ræstedæges se ðe lihteð on ðone ærestan ræstedæg þa com maria seo magdalenisce and oðer maria þæt wæs cristes lichamlice moder to ðære byrgene 
48.26.14: and þa wæs micel eorðhrernes geworden þa se drihtenlica ærist gelamp 
48.26.15: and drihtnes engel astah of heofonum and eode to ðære byrgenne 
48.26.16: and þone stan aweg awylede þe seo byrgen mid betyned wæs and þa gesæt ofer ðam stane 
48.26.17: erat autem aspectus eius sicut fulgur et uestimenta eius sicut nix 
48.26.18: þæs engles ansyn wæs swa beorht and swa egeslic swa lygettum and his hrægl wæron swa hwite swa snaw 
48.26.19: and forðan egesan þæs engles ansynes þa weardes wæron aferede and ablicgede and efne swa forht swilce hi deade wæron 
48.26.20: respondens autem angelus dixit mulieribus nolite timere uos 
48.26.21: þa andswarode he se engel and cwæð to ðam halgan wifmannum ne ondrædað eow 
48.26.22: ic hit wat ge secað þone nazareniscan hælend þe for manna lufan ahangen wæs 
48.26.23: nis he her þurh lichamlice andweardnysse ac he aras swa he ær sylfa sæde þæt he eft þy þriddan dæge of deaðe arisan wolde 
48.26.24: uenite et uidete locum ubi positus erat dominus 
48.26.25: cumað hider cwæð he and geseoð þa stowe þe se drihtenlica lichama on geset wæs 
48.26.26: and gangað þonne hraðe and sæcgað his þegnum þæt seo ærist is soðlice geworden and þæt hi faren on galileam on þæt ðeodland þær hi hine ærest geseon sceolon swa ic eow nu sæcge 
48.26.27: dydon þa halgan wif swa him se engel bebead and eodon fram þære byrgene mid egesan and mid fyrhtu and mid micclum gefean 
48.26.28: þa com crist heom togeanes and grette hi ða and heom to cwæð wesað hale 
48.26.29: þa eodan ða halgan wif to criste and hine be his fotum genaman and him to  gebædon 
48.26.30: þa cwæð crist to heom ne ondrædað ge eow ac gað nu and sæcgað minum broðrum þæt hi faran on galileam þær hi ærest me geseon sceolon 
48.26.31: nu we hyrdon þæt þær anlepig þyses halgan lectiones reccan and sæcgan 
48.26.32: uton þonne eac nu þonne traht þærto gehyran and þære halgan rædinge eft hwilcumhwega wordum ofer cweðan þæt we þy eðelicor magon ongytan hu is eall gedon and geworden wære 
48.26.33: hwæt we gehyrdon þæt se godspellere cwæð þæt sancta maria cristes lichamlice modor and þa oðre wifmen ða þe mid hire wæron þæt hi to ðære byrgenne comon þy æfenne þæs restedæges se ðe lihtehð on ðæne ærestan restedæg 
48.26.34: he mihte cweðan þy dæge þy tomerigenne bið 
48.26.35: swa marcus se godspellere cwæð orto iam sole þæt hit wære æt sunnan upgange 
48.26.36: lucas cwæð ualde diluculo þæt hit wære swiðe ær on merigen 
48.26.37: þonne cwæð iohannes cum adhuc tenebre essent þæt ða gyta wæron ðeostru þa ða halgan wif to ðære byrigenne comon and þæne drihtenlican ærist gewordene gesawon 
48.26.38: næs þæt æniges liges tacen þeah ðe þa godspelleras þæt sumum wordum todeldon and swa ungelice cwædon 
48.26.39: ac heora æghwilc þæs soð sæde forðan ðe heo sancta maria and þa oðre wifmen þa ðe eac mid hire wæron ealle þa niht wacedon and gelomlice to ðære byrgenne eodon and eft fram 
48.26.40: for ðære micclan lufan þe hi to drihtne hæfdon and eac for ðam hihte þæs æristes þe crist him ær toweard sæde þæt æfter his ðrowunge geweorðan sceolde 
48.26.41: hi þreo ealle þæt gelice sædon and anum andgyte þeah ðe hi hit sumum wordum to cwædon 
48.26.42: hwæt we witan ðonne hit on merien ærest dagian onginneð þonne gyt beoð þeostru 
48.26.43: hwæt þæt ðonne bið eac swilce swiðe ær on meriene ge on efene æt sunnan upgange 
48.26.44: forðan ðet leoht and seo dagung hwanon cymð þæt elles buton of ðære sunnun þeah ðe we þonne gyt ða sunnan sylfa geseon ne magon 
48.26.45: forðan seo sunne afað þonne mid ðon heofone þas eorðan utan ymbswifen and ymbcyrred 
48.26.46: þonne astigð heo þanon eastan up swa we geseon magon 
48.26.47: ac sanctus matheus ana þæt deagollice and gyrynelice spræc and cwæð þæt hit wære þy æfenne þæs ræstedæges 
48.26.48: and wæs swaþeahhwæðere on ærnemerien swa þa oðre godspelleras sædon 
48.26.49: ac forðan he þæt cwæð þe hit þa wæs þære nihte æfen swa þæs dæges æfen bið þonne se cymð swa þonne bið eac þære nihte æfen þonne se dæg cymð 
48.26.50: uespere autem sabbati he cwæð þy æfenne þæs restedæges se ðe lihteð on þone restedæg 
48.26.51: hwæt we witan symle þonne hit æfnað þonne þeostrað hit næs na leohtað and þæt leoht wanað næs na weoxeð 
48.26.52: sanctus matheus þæt ana deagollice and gerynelice spræc be ðære weorðunge þysse halgan nihte efne swa swa heo eall gastlice onlihted beon sceolde þurh ða gefealican gewyrde þære drihtenlican æristes þe on þysse halgan nihte ende geworden wæs þa hit dagian ongan 
48.26.53: hwæt we þæt witan and eac leorniað þætte ær beforan æt frymþe weorulde seo niht symble filigde þone dæge æfter þære endebyrdnysse þe hi æt frymðe on gesceapene wæron 
48.26.54: ac ða seo drihtenlice ærist gewearð on ðysse halgan nihte ufanweardre þa wæs syððan a þurh þæt seo endebyrdnysse oncerred þæra tida and syððan a se dæg filide þa niht 
48.26.55: swa we nu þa drihtenlican niht nemnað sunnanniht and þonne eft on merigen þone dæg hatað sunnandæg 
48.26.56: and we swa eall þæt gerim þæra daga æfter þære endebyrdnysse tellað 
48.26.57: is þæt micel tacnung gastlicra þinga seo oncerrednys þæra tida 
48.26.58: forðan mancynn wæs æt frymðe þisse worulde efne swa hit lihte and on dæge gesceapen and geseted wære þa ure drihten þa menniscan gecynd to his sylfes anlicnysse gesceop on snyttru and on wisdome and on foreþanculnysse 
48.26.59: ac syððan mancynn þa eft æfter þan on deofolgyld gecyrdon and þurh mænigfealde synne fram heora scyppende gewitan þa wæs efne on ða anlicnysse swilce seo swearte niht æfter ðam hluttrestan dæges leohte come 
48.26.60: and syððan a þeostru þære ungeleafsumnysse on mancynne sæton 
48.26.61: oðþæt se ælmihtiga god hine sylfne to ðan geeadmedde þæt he us hider on middanearde gesohte on menniscum hade and on menniscum lichaman 
48.26.62: he us ða æghwæðer ge mid wordum ge mid bisenum lærde hu we of synnum and of deofles andwealde accerran sceolden and eac helletintregu befleon and þæt heofoncunde wuldor begytan 
48.26.63: swa sanctus paulus  se apostol cwæð 
48.26.64: nox precessit dies autem adpropinquabit 
48.26.65: he cwæð seo niht forð gewat þære ungeleafsumnysse ac nu se dæg genealæceð þæs soðan wisdomes 
48.26.66: uton us forðam fram awurpan ealra þeostru wurc and þæt man ealra yfelra dæda 
48.26.67: and uton us gegearwian and gefrætiwian mid ðam wæpnum þæs soðan leohtes þæt is mid drihtnes geleafan and mid godum dædum to ðan þæt we magon gangan bealdlice and arwurðlice swa swa on dæges leohte 
48.26.68: forðan se dæg bið symle getacnad to soðfæstes mannes life and seo niht to synfulles mannes life 
48.26.69: que lucessit in prima sabbati 
48.26.70: se ðe lihteð cwæð se godspellere on ðæne ærestan restedæg 
48.26.71: hwæt is se æresta restedæg þe he on ðam wordum mænde buton þæt hit wæs se halga drihtenlica dæg þe we nu sunnandæg nemniað 
48.26.72: forðan se wæs ærest daga on þisse niwan æ mancynne to restedæge geboden for arwurðnysse þære drihtenlican æristes 
48.26.73: wæs se eac ærest daga gesceapen æt frymðe worulde and ealle þa gastlican gewyrde þa ðe syððan æfre on þisum middanearde mæste and hehste gewurden ealle ða meste ða geworden on ðam drihtenlican dæge on sunnandæge 
48.26.74: forðam æghwilc þæra manna se ðe þæna nu healdan nele mid are and mid ræste and on weorðunge þonne abrecð se godes æ and his haligra gesetnysse þæt wæs on ðam dæge þe nu tomerigenne bið 
48.26.75: þæt sancta maria and þa halgan wifmen mid swetum wyrtum and mid deorwurðum smerenyssum to ðære drihtenlican byrgenne comon þæt his þone halgan lichaman mid ðam smerian woldan þy læs he brosnian mihte 
48.26.76: mid ðam hi getacnodon þæt we ealle on ðone ilcan drihten gelyfað and on his naman andettað þæt we hine sceolon þurh halige lustas and þurh mænige halige dæda gelomlice secan and mid urum modgeðance ofer ealle oðre þing to hycgan and to hyhtan 
48.26.77: et ecce terremotus factus est magnus 
48.26.78: he cwæð on þam godspelle þæt ða wære micel eorðstyrung geworden þa seo drihtenlice ærist gelamp 
48.26.79: hwæt we þæt on godes bocum geseawen habbað þæt hwænne ær beforan nu on þysum frigedæge þa ure drihten for ealles mancynnes hælu deað geþrowade þæt ða eac micel eorðhryrnys gewearð 
48.26.80: and þeos eorðe eall bifode and aforhtode for þære micclan gewyrde 
48.26.81: and þeos sunne sylf and eall ða heofonlican tunglu heora leoht behyddan and þæt man and þæt morðor geseon noldon þe her men on eorðan wið heora scyppend fremedon 
48.26.82: ac efne æt middum dæge þa se dæg beorhtost and leohtost beon sceolde þa geþeostrode he and efne fæstlice genihtode ofer ealne middaneard fram middum dæge oð non 
48.26.83: on ðam wæs getacnod and gecyðed hu þystre and hu blinde iudea heortan wæron þa ðe ures drihtnes tocyme ær toweardne sædon and on heora bocum geleornod hæfdon and þeahhwæðere swilc man and swilc morðor dydon 
48.26.84: swilce eac wæs on þære eorðhryrnysse getacnod þa eorðlican heortan manna þa ðe þurh ungeleafsumnysse fram gode gewitene wæron þæt þa sceolden beon eft þurh his þrowunge to hreowe and to bote gecyrrede and eft þurh hine to æcere hæle becomon 
48.26.85: angelus enim domini descendit de celo 
48.26.86: hwæt we gehyrdan þæt se godspellere cwæð þæt drihtnes engel come of heofonum and þa eode to ðære byrgenne and þone stan aweg adyde þe seo drihtenlice byrgen bytyned wæs and þa gesæt ofer ðam stane 
48.26.87: næs na þæt se engel þider to ðan come þæt he urum drihtne fultumian sceolde æt his æriste 
48.26.88: ac seo ærist wæs ær geworden ær se engel þær come 
48.26.89: ac to ðan he com þider þæt he þære drihtenlican æristes gewita beon sceolde and þam mannum cyðan and sæcgan swa he þa dyde 
48.26.90: and eac to ðan þæt he ða byrgenne untynde and þone stan onweg adyde þæt men mihton þe eðelicor ongytan þæt seo drihtenlice ærist soðlice geworden wære 
48.26.91: sægð oðer godspellere þæt se stan wære swiðe micel þe ða iudeas þa byrgenne mid betyndan and gefæstnedan 
48.26.92: and þa æfter ðan hi eodan to þam unlædan gerefan þe pilatus wæs gehaten 
48.26.93: and brohton him feoh and þa on oll and on edwit swa bismerlice be ðam hælende to him spræcon and ðus cwædon 
48.26.94: la leof we magon gemunan þæt se æswica cwæð þæt he wolde on ðam þriddan dæge of deaðe arisan 
48.26.95: ac hat nu healdan his byrgenne þy læs wenunga sy þæt his þegnas cuman on niht þærto and hine forstelen 
48.26.96: and ðonne syððan sy neara gedwola wyrsa ðonne se ærra 
48.26.97: teoldon heo earme and heo unlæde þæt se drihten and se wealdend mihte on byrgene beon bemiðen and behyded þone we ealle gesceafta ymbfon and ymbgrifen ne magon 
48.26.98: et sedebat super eum he sæde se godspellere þæt se engel sæte ofer þam stane 
48.26.99: næs na þæt he werig wære forðan þe he hine ær onweg adyde ac he mid his setle getacnode haligra manna ærist hu wlitege and hu wundorlice hi beoð æfter þysse worulde 
48.26.100: forðan halige menn þeah ðe hi nu ær her on worulde mænigfealde sorge and earfoðnysse þrowian swaþeahhwæðere him bið ece ræst witod and agen syððan hi þis deadlice lif forlætað 
48.26.101: erat autem aspectus eius sicut fulgor et uestimenta eius sicut nix 
48.26.102: þæs engles ansyn cwæð se godspellere wæs swa beorht and swa egeslic swa swa ligettu and his hrægel wæs swa hwit swa snaw 
48.26.103: se engel getacnode mid his egeslican onsyne and mid his beorhtan gegyrlan þæt se drihten se ðe he ða ærist gewordene sæde þæt se nu hwene swiðe egeslice and swiðe strange and swiðe heard on synfullum mannum heora leahtras and heora facenfullan dæda wricað and þæt he eac ealle his ða halgan swiðe arfæstlice and mildheortlice afrefrað 
48.26.104: and forðan se engel mid swa egeslicum ansyne atiowde þæt ðæra wearda mod sceolde beon þe forhtra þa ðe þa iudeas þær setton þe ða byrgenne healdan sceoldon 
48.26.105: swa swa hit be þan on ðyssere halgan rædinge gecweden is þæt for ðam egesan þæs engles onsyne þa weardas wæron afærede and efne swa forhte gewordene swilce hi deade wæron 
48.26.106: uestimenta eius sicut nix 
48.26.107: he cwæð þæt þæs engles hrægl wæs swa hwit swa snaw 
48.26.108: næs na þæs engles onsyn mid lichamlichum hrægle gegyred oððe him þæs ænig þearf wære forðan ðe hi ealle synd on gastlicre gecynde 
48.26.109: ac se engel mid þy his beorhtan gegyrlan getacnode hu wlitige and hu wundorlice þa eadigan sawla beoð æfter þysse worulde syððan hi þis deadlice lif forlætað 
48.26.110: swa sanctus iohannes se apostol cwæð 
48.26.111: datæ sunt illis stole albæ et dictum est illis ut requiesceret 
48.26.112: him beoð sealde cwæð he syndrige hwite gegyrlan and beorhte and him bið cweden to þæt hi restan and geðyldige beon oðþæt þæt rim sy gefylled heora efenþeowa 
48.26.113: forðan he cwæð syndrige beorhte gegyrlan forðan halige menn þonne hi of lichaman gangað þonne heora sawla anne wuldor onfoð 
48.26.114: ac ðonne þæt geweorðaþ on domesdæge þæt ure drihten æghwilcne lichaman of byrgenum awecð and forð lædeð and þa ilcan sawle onsændeð þe him ær on wæs 
48.26.115: ðonne hi onfoð syððan twyfealde eadignysse on heofona rice 
48.26.116: þæt is þonne þæt hi a syððan ecelice mid lichaman and mid sawle wuldres brucað ealle ða þe ær mid lichaman gode ðeowodon and heora lif mid rihte leofodon 
48.26.117: and forðan se engel hine on swa beorhtum gegyrlan æteowde þæt þæra haligra wifa mod sceolde beon þe unforhtra and þe swiðor afrefrod þe þider mid geleafan and mid lufan to ðære byrgenne coman 
48.26.118: swa he forðam swiðe arwurðlice and mildheortlice to heom spræc 
48.26.119: and hi lærde þæt hi neron to forhtige ac þæt hi mid geleafan þam drihtnes þegnum þa ærist gewordene sædon 
48.26.120: and het hi faran on galileam on þæt ðeodland þær hi hine ærest geseon sceolon swa he ær his ðrowunge sylf gesæd hæfde 
48.26.121: et exierunt cito de monumento cum timore et gaudio magno 
48.26.122: hi ða eodan þa halgan wifmen swa him beboden wæs fram ðære byrgene mid egsan and mid fyrhtu and eac mid geleafan and þæs hælendes þegnum þa drihtenlican æriste gewordene sædon 
48.26.123: ða com crist togeanes þam wifum and grette hi ða sona mid fægerum wordum and him cwæð to 
48.26.124: auete wesað hale 
48.26.125: ure drihten getacnode on ðam þæt æghwilc ðæra manna þe nu on godum dædum gangan wile þæt æghwilcum ðæra ðurh his gife fultum ongean cymð and hine to ecum life gelædeð 
48.26.126: he cwæð þæt he hi fægerum wordum grette and þus cwæde wesað hale 
48.26.127: efne swa swa he cwæde habbað sibbe and onfoð bletsunge 
48.26.128: and þæt witað þæt seo awergednys þe ða ærestan men þurh heora agyltnysse geworhtan and on mancynne gebrohtan þæt seo is nu adwesced and adilgad þurh me and þurh minne ærist 
48.26.129: illi autem accesserunt et tenuerunt pedes eius et adorauerunt eum 
48.26.130: þa eodan þa halgan wif to criste and hine be his fotum genamon and him to gebædon 
48.26.131: on ðam wæs cuð þæt he hæfde soðne lichaman æfter þære his æriste ða hi hine hrinan mihton 
48.26.132: and þonne hwæne ær beforan segð þæt he ut of ðære byrgenne swa betynedre arise and ut eode 
48.26.133: on ðam wæs gecyðed þæt his lichama wæs þa undeadlic æfter þære æriste þa he of ðære byrgenne swa betynedre ut gangan mihte 
48.26.134: wæs se his lichama on ðære ilcan gecynde þe he ær wæs ac he wæs swaþeahhwæðere wundorlicre geworden ðurh þa undeadlicnysse 
48.26.135: respondens autem iesus mulieribus nolite timere 
48.26.136: þa cwæð crist to ðam halgan wifum 
48.26.137: ne ondrædað eow ac gað and sæcgað minum broðrum þæt hi faren on galileam on þæt þeodland þær hi me sceolon geseon 
48.26.138: hwæt we magon nu on ðisum wordum ongytan þa micclan eadmodnysse ures drihtnes þe he wið mancyn gecydde 
48.26.139: we men þe þæs wyrðe ne syndon þæt we his ðeowan sin gecwedene and he hwæðere us him to broðrum and to bearnum næmde 
48.26.140: is þæt swiðe micel ar and wurðmynt þæt we men magon beon gode sylfum to broðrum and to bearnum næmde 
48.26.141: ac utan gemunan þæt we sceolon mid halgum dædum and mid soðfæstum us þonne wurðmynd geearnian 
48.26.142: ealle þa ðe nu willað beon bilewite and mildheorte him betweonan and arfæste wið oðre men hi habbað godes lufen and manna on rihtne had 
48.26.143: ealle þa beoð þurh þæt gode sylfum to broðrum and to bearnum gewordene and hi moton to widan feore ætforan cristes sylfes ansyne wunian and blissian 
48.26.144: swilce eac ealle ða þe nu synne and mandæde fremmað and hi oferhydige and inwitfulle beoþ and unarfulle wið oðre men and ðeofet and unrihtgeligeru begangað and earme men fornyomað and fordemað ealle þa beoð þurh þæt deofle sylfum to broðrum and to bearnum gewordene 
48.26.145: utan gemunan hu sarlice and hu geomorlice se ealda feond ure þa ærestan ealdras adam and euan neorxnawanges fægernysse bereafode 
48.26.146: and hi mid his facne and on wite beswac and forlærde þæt hi on ðære byrignysse þæra beweredra blæda heora scyppendes bebod ælmihtiges awegan and oferfyrdon 
48.26.147: and þa þurh þæt of ðam eadiglican life and of engla gesiðscipe on ðas sarlican woruld and on ðas niþerlican wræce aworpene onsænde wurdon þe we nu her on libað and drohtniað 
48.26.148: ge efne se gylt gewearð to ðan grim mancynne þætte ne wæs syððan æfre ænig mennisc lichama þætte ne sceolde deað þrowian 
48.26.149: ne þæt gyta sarlicre wæs þætte næfre ænig to ðæs halig man on his life þæt hwæðere to heofona rice moste ær ðan þeos halig drihtnes æriste tid geworden wæs 
48.26.150: ac þa halgan men and þa gedefan þa ðe ær beforan ðan gode and fullfremede wæron þonne hi of lichaman eodan ðonne wæron hi on reste gelædde 
48.26.151: næs na swaðeahhwæðere on heofona rice ac heo þære frofre bidon and to ðære hihtan hwæne se on middaneard come se ðe æghwæðer ge him þe ær wæron on heofona rices duru ontynde 
48.26.152: ge þæt he ðonne eac þam þe nu gyta lifigenda on lichaman wæron þone weg cuðne and opene gedede to heofona rice 
48.26.153: ure drihten þæt geara on ðære ealdan æ his ðam halgan gehet and him þone gefean and þa frofre towearde sæde þæt he us hider on middaneard sæcan wolde on menniscum lichaman 
48.26.154: he þa æt nextan swiðe arfæstlice and swiðe mildheortlice gefylde ge efne þy forþon þe he sylfa on ðas halgan tid for mancynnes hælu deað þrowian on ðam frigedæge þe nu wæs 
48.26.155: and he eft þæs þy ðriddan dæge of deaþe aras on ðam arwurðan dæge þe nu þisum morgene bið 
48.26.156: and he þurh þæt ealle ða of ðam grimman þeowdome hellewita to ecum life and to ungeendadlicum friðe alysde and anyrede þa ðe on his lufan wuniaþ rihtlice and his bebodu medumlice and fulfremedlice healdan willað 
48.26.157: forðan þæt is swiðe rihtlic and swiðe gedafenlic þæt æghwilc mennisc tunge þæs ælmihtigan drihtnes þrym and his micelnys mid lofum and mid wurðmendum herge and andette 
48.26.158: and uton nu cerran to ura sylfra gewitnyssa gif we hwilce synne hæbben ungeandette and ungebette þæt we þonne clænlice þa geandettan and medumlice gebetan 
48.26.159: utan beon arfulle and mildheorte us betweonan lufian us sylfe rihtlice and urne drihten ofer ealle oðre þing and manna gehwilc þurh hine sylfne god do 
48.26.160: ge æghwilc oþerne to gode tylte and lære forðan þæt is swiðe rihtlic þætte þa men þe þæt mynteð þæt hi god on ecere sibbe geseon and þæt ða him sin betweonan gesibsume 
48.26.161: ac leasra manna þæt is þæt hi betweonum figen and hatigan forðan þe hi beoð deofles gewyrhtan and hi heora lif libbað him sylfum to sceande 
48.26.162: and efne swa hi heora feondum þurh heora synne georner hyrað swa he hi æt nextan grimra geweorðað 
48.26.163: uton nu tilian mid godes fultume þæt we mid unwæmre heortan and mid clænre ingewitnysse to drihtnes wigbede gangan moton 
48.26.164: and þær ðam halgan husle onfon þæt us is her on middanearde geseald þæs ecan lifes to wedde and butan þæs weddes onfangennysse næfre ænig man godes rice gestige 
48.26.165: and forðan æghwilc þæra manna se ðe þam rihtlice onfehð ælc þæra onfehð eces lifes wed and æghwilc þæra þe him unmedum to gedyrstigað þonne onfehð se strængre godes fæhðu and ecere forwyrde wræce 
48.26.166: forþan we sceolon geþæncan þa hwile ðe we moten and hit on urum gewealde sy þæt we ða þing don þe us to ecere hæle gelimpan moten ærðan ðe us færinge deaðes þeostru fornime and forgripe 
48.26.167: utun gemunan þætte ure nænigum is goda æfter þysse worulde to fyla ne ðynceð ðonne he þæra on ecnysse brucan sceal þe he ær on ðeosse medmicclan tide for gode gedyde 
48.26.168: ne magon we æt domesdæge þonne ure drihten geldeð æghwilcum anum menn æfter his sylfes gewyrhtum na hwæðer ne gold ne seolfor us syllan ne nænige woruldspeda 
48.26.169: ac we þonne þæt deoreste wed ageofan sceolon manna gehwilc his sylfes lichaman and sawle 
48.26.170: uton la tilian þæt we þonne syn to life næs na to deaðe gedemde 
48.26.171: uton þancian þam ælmihtigan drihtne ure alysnysse and tilian þæt we næfre mid synnum forwyrde þa gife ure alysnysse we ðe wæron mid þy deorwurðestan cristes blode alysde 
48.26.172: swa sanctus paulus se apostol cwæð þæt drihten ne sparode his agene bearne 
48.26.173: ac he hine for us eallum to deaþe gesealde for ure ecere hæle þæs him sy simle lof and wuldor and seo ðancwurþeste herenys a buton ende in ealra worulda woruld amen 

