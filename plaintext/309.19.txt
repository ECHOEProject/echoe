dominica ii in xl 

309.19.1: men ða leofestan ic cyðe eow þæt þreo þing synt ærest on foreweardum æghwylcum men nydbehefe to habenne 
309.19.2: an is geleafa oðer is hiht þridde is soð lufu 
309.19.3: on ðam geleafan is þæt he gelyfe on godfæder ælmihtigne and on ðone sunu and on ðone halgan gast and on ða untodæledan þrynnysse and on ða þurhwunigendan annysse 
309.19.4: þonne is se hiht þæt he wislice hihte on þa ecan meda 
309.19.5: þonne is seo soðe lufu þæt he sy gefylled mid þære godcundan lufe and ongean his nextan 
309.19.6: þæt is ælc cristenmann 
309.19.7: forðam ðe we synt ealle on ðam fulluhte godes bearn gehalgode to ðam þæt we syn gastlice gebroðra on fulfremeddre soðe luf æfter gode þi we sceolon symle wunian on ðære godcundan lufe and on ures nextan þæt he symle on us þurhwunige 
309.19.8: swa swa iohannes cwæð god is seo soðe lufu and se ðe wunað on ðære soðan lufe he wunað on gode and god wunað on him 
309.19.9: broðra mine six þing synt nydbehefe to habbanne þære halgan cristenlican æwfæstnysse and ealra mæst on ðysum halgum dagum lenctenfæstenes 
309.19.10: an is andetnys oðer is hreowsung þridde is wæcce feorðe is fæsten fifte synd gebedu sixte is ælmysse 
309.19.11: seo andetnys is to donne be eallum þam synnum þe man ahwær þurhtihð oððe on geðohte oððe on spræce oððe on weorce 
309.19.12: witodlice eahta synt heafodleahtras buton þæra sumon nan mann ne mæg eaðelice gemet beon 
309.19.13: ærest is þæt forme gifernys þæt is þære wambe frecnys oðer is dyrnegeliger þridde is sleacmodnysse and unrotnys feorðe is gytsung fifte idel wuldor sixte æfest seofoðe yrre eahtoðe ofermodignys seo is cwen ealra yfela 
309.19.14: þurh þa oferhygde of heofonum areas seo wundorlice engla gesceaft 
309.19.15: broðra mine þonne ge to rihtre andetnysse to eowrum scriftum becuman þonne sceal he eow geornlice ahsian mid hwilcum gemete oððe mid hwilcum intingan seo synn þurhtogen wære þe he geandette and þe he ær gefremede 
309.19.16: and æfter þam gemete þære dæde he sceal him þa hreowsunge gedeman 
309.19.17: he sceal hine eac swa læran þæt he of þam þwyrlicum geðancum andetnysse gedo 
309.19.18: and he sceal hine manian þæt he of ðam eahta heafodleahtrum andetnysse do 
309.19.19: and se sacerd him sceal synderlice ælcne leahtor genemnian and swa of ðam his andetnysse onfon 
309.19.20: forðan ðe god gewilnað ure andetnysse to ðam þæt he hæbbe rihtne intingan us to forgifene 
309.19.21: forðan ðe seo andetnys þe gehælð and seo andetnys þe gerihtwisað and seo andetnys sylþ forgifnysse þam synnigum 
309.19.22: æghwylc hiht forgifnysse stent on ðære andetnysse 
309.19.23: seo andetnys is mildheortnysse weorc 
309.19.24: heo is hæle þæs untruman and heo is læcedom ura mægena forþan we on oðre wisan ne magon beon gehælede buton we ura synna andettan þa ðe we þurh ænig ðinc dydon 
309.19.25: be ðære synna andetnysse salomon cwæð 
309.19.26: se ðe his scylda behyt ne bið he na gerihtwisod 
309.19.27: se ðe soðlice hi geandet and hi forlæt se bið mildheortnysse begytend 
309.19.28: broðra mine æfter þære andetnysse is to underfonne seo behreowsung 
309.19.29: be ðære se hælend on ðam godspelle cwæð doð behreowsunge forðan ðe heofona rice genealæcð 
309.19.30: swa swa iohannes se fulluhtere cwæð wyrcað medeme wæstmas behreowsunge 
309.19.31: þæt is se medema wæstm behreowsunge þæt man þa forðgewitenan synna bewepe and þa ilcan eft ne gefremme swa swa þæt godcunde gewrit cwyð 
309.19.32: ne geec ðu þa synne ofer synne 
309.19.33: eac ure drihten þurh isaiam þone witegan cwæð 
309.19.34: beoð aðwægene and þurhwuniað clæne 
309.19.35: soðlice se bið aðwægen and wunað clæne se ðe þa forðgewitenan synna bewepð and he eft þa bewopenan ne þurhtihð 
309.19.36: ac se bið geðwægen and ne bið na clæne se ðe wepð þa þurhtogenan synna and hi þonne gyt ne forlæt ac æfter þam tearum þa ilcan þe he ær beweop he eft þurhtihð 
309.19.37: soðlice is to witanne þæt þæt bið seo soðe behreowsung seo ðe þurh wisdom bið gedon 
309.19.38: seo soðe behreowsung ne bið na on ðære geara gerime gescrifen ac on ðæs modes biternysse 
309.19.39: forðan ðe god ne secð na swa swiðe þæra tida lenge ac he þæncð hu micel syolufu sy þære syferlicnysse on ðære heortan þæs hreowsigendan mannes 

309.19.40: witodlice þeah hwa sy synfull and arleas gif he to behreowsunge gecyrran wile ne ortruwie he him þæt he ne mæge forgifnysse begytan þurh godes mildheortnysse 
309.19.41: soðlice þa ðe on ðysse worulde hreowsunge doð þam symle godes mildheortnys gehylpð 
309.19.42: þam hreowsigendan is seo wæcce witodlice to begangenne forðan ðe heo to heofonum up ahefð þæs hreowsigendan mannes wæstmas 
309.19.43: forðam us gedafenað þæt we wacian swa swa isaias se witega cwæð 
309.19.44: of ðære nihte min gast wacað to ðe drihten forðan leohte synt þine bebodu ofer eorðan 
309.19.45: eft dauid se witega cwæð 
309.19.46: media nocte surgebam 
309.19.47: to middere nihte ic wæs arisende to andettenne ofer þa domas þinre rihtwisnysse 
309.19.48: be ðære wæccan eac se hælend þæra manna mod awehte þe fram deofles anwealde to alysenne synt þus cweðende 
309.19.49: beatus ille seruus quem cum uenerit dominus 
309.19.50: eadige beoð þa þeowan þonne se hlaford cymð gif he hi wæccende gemet 
309.19.51: to soðan ic secge ofer ealle his god he hi geset 
309.19.52: and eft he cwæð ic lufige þa ðe me lufiað and þa ðe ær to me waciað þa gemetað me 
309.19.53: waciað forði on geornfulnysse forþam ðe ge nyton hwanne ure drihten cumende bið on hrepsunge oððe to middere nihte oððe to hancrede oððe on ærnemerigen þy læs þonne he cume þæt he eow slæpende gemete 
309.19.54: and næs na þæt an þæt he þam apostolum sylfum þas lare bebead 
309.19.55: þa wæccan he eft gecydde þus cweðende þeah ic eow þa wæccan beode eallum ic hi beode 
309.19.56: to witanne næs na þæt an þæt he mid wordum lærde ða wæccan ac eac swilce mid his agenre bisene he getrymede 
309.19.57: swa swa þæt godspell cyð þæt se hælend wære nihtes on gebedum waciende 
309.19.58: broðra mine forði is eallum geleaffullum mannum to wacienne forðan ðe seo estfullnys þære wæccan is gecyd eallum halgum 
309.19.59: and hi witon þæt þæt nis idel ær to arisenne and ær leohte to wacienne forðam drihten gehet þone heofonlican beah þam waciendan 
309.19.60: æfter þysum wæccan þa fæstena synt hihtlice to beganne 
309.19.61: be ðære lofe isidorus cwæð 
309.19.62: þæt fæsten is swiðe god hit is heofonlic weorc and heofona rices duru and howung þære toweardan worulde 
309.19.63: þæt fæsten se ðe hit rihtlice begæð he bið to gode geðeod and he bið þysum middanearde afremdod and he bið gastlice gefremed 
309.19.64: þurh þæt fæsten beoð þa leahtras astrehte and þæt flæsc bið geeadmed and þæs deofles costung oferswiðed 
309.19.65: hieronimus cwæð þæt þæt fæsten geclænsað þone lichaman and gemidlað þa uncysta and þa godcundan mægenu ongebringð 
309.19.66: agustinus cwæð þæt þæt fæsten geopenað þa heofonlican gerynu and hit ut ascyfð þa yfelan leahtras and þa sawle onliht 
309.19.67: witodlice þa fæstenu synt strange gesceotu ongean þæs deofles costungum 
309.19.68: and swiðe hraðe hi beoð oferswiðde þurh þa forhæfdnysse 
309.19.69: soðlice is to witanne þæt þæt micclum fremode þæt þæt folc on niniue þære byrig gefæston þry dagas 
309.19.70: þurh þæt hi geearnodon þæt hi godes mildheortnysse begeaton and heora synna forgifnysse 
309.19.71: israhela folc gefæste ær þære eastorlican symbelnysse 
309.19.72: þurh þæt hi geearnodon þa readan sæ drygum fotum þurhfaran and heora fynd geseon besencte on ðære ilcan sæ 
309.19.73: moyses gefæste 
309.19.74: and þurh þæt he geearnode gehyran þa heofonlican geryno 
309.19.75: dauid se cyning æfter þære þurhtogenan synne he gefæste 
309.19.76: þurh þæt he geearnode þa ilcan scylde gedilgian swa swa he sylf cwæð 
309.19.77: ic geeadmedde on fæstene mine sawle 
309.19.78: crist sylf gefæste feowertig daga and feowertig nihta 
309.19.79: þurh þæt he oferswiðde þone diofol and him sona englas þenodon 
309.19.80: petrus gefæste 
309.19.81: þurh þæt he geearnode þone engel geseon se hine of ðam cwearterne alysde 
309.19.82: iohannes se godspellere gefæste 
309.19.83: þurh þæt he geearnode þa godcundan geryna gehyran swa him se engel bodade 
309.19.84: paulus gefæste 
309.19.85: þurh þæt he geearnode beon gehæled of ðære blindnysse and fulluhtes onfon 
309.19.86: hieronimus cwæð swa lange swa adam hine forhæfde þæt he þæs æpples ne onbyrigde he wunode on neorxnawanges gefean 
309.19.87: sona swa he þæs ofetes onbyrigde swa wæs he ut adrifen 
309.19.88: to witanne is eac witodlice þæt þæt fæsten is mid godum weorcum gode swiðe andfenge 
309.19.89: forðam þæt is þæt fulfremede fæsten þæt mid ælmyssan and mid gebedum þone heofon þurhfærð and to ðæs hehstan godes þrymsetle becymð 
309.19.90: æfter ðam broðra mine synt þa gebedu and rædinga haligra boca to beganne swa swa isidorus cwæð 
309.19.91: mid þam gebedum ge beoð geclænsode and mid þam rædingum ge beoð getimbrode 
309.19.92: soðlice is to witanne þæt þæt gelome gebed micclum fremað mid gode swa swa paulus se apostol cwæð 
309.19.93: ðæt þæs rihtwisan gebed micclum fremað beforan gode 
309.19.94: witodlice moyses hine gebæd and he ahwyrfde godes yrre fram israhela folce þa hi to ðam deofolgylde hi gebædon and god forleton 
309.19.95: eac swylce helias hine gebæd þæt hit ne rinde ofer eorðan and he mid his gebedum þone heofon beleac þry gear and six monðas 
309.19.96: and eft he abæd æt gode þæt seo heofon sealde renas and seo eorðe hire wæstmas 
309.19.97: ionas hine gebæd on ðæs hwæles innoðe and he þanon alysed wæs 
309.19.98: daniel hine gebæd on ðæra leona seaðe and he geearnode beon gehyred 
309.19.99: ezechias se cyning hine gebæd on his untrumnysse and him geihte god xv gear to life 
309.19.100: witodlice swa hwa swa wile symle mid gode beon he sceal hine gelomlice gebiddan and rædan 
309.19.101: forðam þonne we us gebiddað þonne sprece we wið god and þonne we rædað þonne sprecð god to us 
309.19.102: æt ðam ytemestan broðor mine heræfter fyligð seo manung be ðære almyssan lofe 
309.19.103: seo is gefyllednys and fulfremednys ealra godra weorca 
309.19.104: be ðære ælmyssan sylene agustinus cwæð seo ælmesse is swiðe halig weorc 
309.19.105: heo geicð þa andweardan god and heo sylð synna forgifnysse 
309.19.106: and heo gemænigfylt geara fyrstas and heo onliht þæs mannes mod 
309.19.107: and heo geondbræt þa gemæru and heo ealle þing geclænsað 
309.19.108: and heo alyst þone mannan fram deaðe and fram witum and heo geðeot hine to ðam englum and deoflu fram ascyfð 
309.19.109: and heo is unoferwinnendlic weall ymbe þa sawle 
309.19.110: and þa deoflu fram adrifð and heo laðað englas to fylste 
309.19.111: swa swa hieronimus cwæð 
309.19.112: seo ælmesse ðurhfærð þone heofon and heo cnysseð heofona rices duru 
309.19.113: and heo awecð þone engel ongeancumendne and heo gecigð god to fultume 
309.19.114: witodlice þreo cynn synt ælmessena 
309.19.115: an is lichamlic þæt is þæt man þam wædliendan sylle to gode þæt he mæge 
309.19.116: oðer is gastlic þæt is þæt man forgyfe þam ðe wið hine agylt 
309.19.117: þridde is þæt man þam gyltendum gestyre and þa dweligendan on rihtum gebringe 
309.19.118: þas þing us gedafenað þæt we gefyllan mid þæs fultume þe mid fæder and mid suna and mid þam halgum gaste leofað and rixað þurh ealra worulda woruld a buton ende amhnamen 

