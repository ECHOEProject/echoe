passio beate margarete uirginis et martyris 

57.23.1: efter drihtnes þrowunge and his æriste þæt he of deaðe aras hælend crist 
57.23.2: on þam dagum his halgan geþrowodon for his þæra micclan leofan lufan 
57.23.3: eac þa gewearð hit þæt þa halga seagntes ofercomen þa deofla þe wið heom gewunnon 
57.23.4: and þa rican þe on þan dagum wæron hæfdon heom geworht godes of golde and of seolfre 
57.23.5: þa wæron dumbe and deafe and blinde 
57.23.6: and eal þæt hæþan folc swiðe gelefdon on þan godum 
57.23.7: sum land is anthiochia gehaten 
57.23.8: on þam lande wæs an godes þeowa se wæs theothimus gehaten 
57.23.9: he wæs swiðe gelæred man 
57.23.10: and þær on lande wæs sum hæþen cyningc theodosius gehaten and his cwen mid him 
57.23.11: hit gewearð swa þæt heo bearn gestreonedon and þæt wearð geboren mædencild 
57.23.12: and se hæþene cing his fæder hit het ut aweorpan and men swa dyde 
57.23.13: and se godes þeowe theochimus gefand þæt cild and he hit up anam and hit wel befæste to fedenne 
57.23.14: and þa hit andgeat hæfde he him nama gesette and þæt wæs margareta 
57.23.15: and hi syððan to lare befæste 
57.23.16: and hi þæron wel geþeah 
57.23.17: ðis eadiga mæden se arwurða godes þeowa theochimus fedde and lærde and forðbrohte oðþæt hi xv wintre eald wæs 
57.23.18: dæghwamlice hi hire utsanges and hire gebedu georne gefylde 
57.23.19: and þæt ungelærde folc swiðe mynegode to ures drihtones hersumnesse hælendes cristes and þus cwæð 
57.23.20: geherað me earma þeoda ægþer ge weres ge wifes ge cnihtes ge mægdenes 
57.23.21: and healdað fæste on eowre heortan þæt þe ic eow secge and wissige 
57.23.22: forwyrpað þa deadan godas þe ge her beforen to gebugan þe beoð mid mannes handen gegrafena 
57.23.23: and gebegeð eow to ure sceppende gode almihtigne sancte marian sunu hælend criste 
57.23.24: and ic eow behata and on hand selle þæt ge sculon finden reste eowre sawlen mid gode and mid his gecorenan innan paradyses myrhþe 
57.23.25: seo eadiga margareta wæs theodosius dohtor se gehersumode þan deofle 
57.23.26: and hi gehersamedo gode and ealle his halgan 
57.23.27: ða geherde seo eadiga margareta and hi hit on bocum fand þæt þa cinges and þa ealdormenn and þa yfela gerefan ofslogen æfre and bebyrodon ealle þa godes þeowas þe þær on lande wæron 
57.23.28: sumne hi mid wæpnum acwealdon and sumne mid hatum wætere 
57.23.29: sumne hi onhengon be þan fotum and sumne be þan earmum 
57.23.30: sumne hi pinedon mid wallende leade and mid hatum stanum 
57.23.31: sumne heo mid sweorde ofslogen sumne mid spiten betweon felle and flæsce þurhwræcon 
57.23.32: eall þæt godes þeowan geþafodon and geþrowodon for godes deoran lufan 
57.23.33: and þa seo eadiga margareta þis eall geherde and geseah hi hi þæs þe swiðor to gode gebæd and þus cwæð 
57.23.34: domine deus omnipotens ego sum ancilla tua 
57.23.35: drihten god ælmihtig heo cwæð ic eom þin þeowa clæna and ungewæmmed fram eallum mannum þe geborene bið 
57.23.36: þe ic me betæce ungewæmmode þæt þu me gehealde togeanes þæs deofles costnung strange and staþolfæste on þinre þære sweteste lufa 
57.23.37: forþan þe to þe nu is and æfre wæs and þurh þin help æfre beon sceal min hiht and min hope and min soþe lufu 
57.23.38: ða gewearð hit on anum dæge þæt hire fostermoder hi het gan mid oþrum fæmnum on feld sceap to hawienne 
57.23.39: and hi swa dydo spinnende 
57.23.40: ða ferde olibrius se heahgerefa fram asia þæra burh to anthiochiam axiende hwær þa wæron þe heora godan here noldan 
57.23.41: ða he on his wege rad þa beseah he on þæt eadigan mæden þær þe hi sæt wlitig and fæger onmang hire geferan 
57.23.42: ða cwæð he to his cnihtum 
57.23.43: ridað hraþe to þære fæmnan and axiað hire gif hi seo frig 
57.23.44: and gif hi is þonne wille ic hi habban me to wife 
57.23.45: and gif hi is þeowa þonne wille ic gifen fih for hire and hæbban hi me to cefase 
57.23.46: and hire scel beon wel mid me þurh hire fægernesse and hire fægre wlite 
57.23.47: and þa cnihtes hire þa to comon and hire to spræcon eallswa heom gehaten wæs 
57.23.48: ða sancta margareta heo to eorþan gestrehte and hi hire georne to gode gebæd and þus cwæð 
57.23.49: miserere mei deus miserere mei 
57.23.50: gemiltse me drihten gemiltse me þæt min sawle ne seo awæmmod þurh þisum hæþenum mannum 
57.23.51: and ic þe wille biddan þæt deofle mine sawle ne beswican ne mine treowðe fram þe ahwerfan ne minne clæne lichaman gefylan 
57.23.52: drihten leof æfre ic þe lufode 
57.23.53: and þu wuldorcyning ne læt þu me naht beswican 
57.23.54: ne næfre min gewit fram þe gehwerfan 
57.23.55: ne min mægþhad afylan 
57.23.56: ac asænd me leofa drihten þinne halga engel to fultume þæt ic min gewitt and minne wisdom forð healdan mote 
57.23.57: forþon ic eom gesett betweonen þisum folce swa swa sceap betweonon wulfum 
57.23.58: and ic eam befangan ealswa spearwe on nette and eallswa fisc on hoce and ealswa hra mid rape 
57.23.59: nu help þu me leofa drihten gehelp þu me 
57.23.60: and þa cerdon þa cnihtas to heora hlaforde and cwædon 
57.23.61: nis þin mægn nat wið hire forþon þe hi lufað þone god þe þine eldran aheongan on rode 
57.23.62: and þa wearð se gerefa swiðe yrre and het hi niman and him to gebringan 
57.23.63: and he hire to cwæð and hire axode of hwilcere þeode hi wære and hwæder hi wære cristen and frig oððe þeowa 
57.23.64: and seo eadiga margareta him andwyrde and cwæð ic eom frig and cristen 
57.23.65: and se cniht hire to cwæð 
57.23.66: on hwilcum godum is þin geleafa þe þu on gelefst and forð wilt get gelefan 
57.23.67: seo eadiga margarete him þa geandswarede 
57.23.68: ic lufige god ælmihtige cwæð hi and on him gelefa þe is fæder and sunu and halig gast þone þe min mægþhad fægre and wel gehealdon hæfð 
57.23.69: þæt is se þe þine yldran ahengan 
57.23.70: and þurh þære dæde hi losian sculon 
57.23.71: forþon þe he is cyning and his rice ne wurð næfre nan ænde 
57.23.72: and þa wearð olibrius swiðe yrre and het þa fægre fæmne genimen and innon his carcerne belucen þær nan liht inne cumen ne mihte 
57.23.73: and man swa dyde 
57.23.74: ða þis gedon wæs þa for se gerefa olibrius to antiochia þære byrig to his godan him to gebiddenne 
57.23.75: and he þanan to his gereorde eode 
57.23.76: and amang þan þe he æt he to his þegnum spræc and þus cwæð 
57.23.77: on hwilca wisa ræde ge me hu ic muge þis mæden bismærian 
57.23.78: and hi ealle þa swigedon 
57.23.79: ða se gerefa het hi ut lædon of þan carcerne 
57.23.80: and þæt wæs on þan oðre dæge 
57.23.81: and het hi bringan beforen him 
57.23.82: and he hire to cwæð 
57.23.83: ðu earma fæmna læt beon þin mycela mod þe þu to me hæfst 
57.23.84: and gemiltse þinum fægran lichaman 
57.23.85: and gebide þe to minum gode 
57.23.86: and ic þe gife ælc god genoh 
57.23.87: and þu scealt eal mines godes wealden mid me selfum 
57.23.88: sancta margareta him andswerode and þus cwæð 
57.23.89: drihten hit wat þæt ic min mægþhad wel þurh him gehealdan habbe 
57.23.90: and ne miht þu me beswican 
57.23.91: ne þu ne miht me becyrran of minum rihtan geleafan ne fram minum rihte hlaforde 
57.23.92: and ic eom geara cwæð hi on drihten to gelefanne þe gesceop heofonas and eorðan 
57.23.93: and he sæ bedraf þær þe heo wrohtað dæges and nihtes 
57.23.94: olibrius þa cwæð 
57.23.95: gif þu nylt to minum gode þe gebiddan min swyrd sceal þinne þone fægran lichaman eall to styccan forcyrfan and þine lieman ealle tosindrian 
57.23.96: and þine ban ic sceal ealle forbærnan 
57.23.97: and gif þu woldest me lufian and to minum godum þe gebiddan þe sceolde beon eallswa wel eallswa me selfan 
57.23.98: and seo eadiga margareta him andswerode and cwæð 
57.23.99: ic habbe minne licchaman and mine sawla gode bebodan 
57.23.100: for he is min hlaford and min help and min werigend and min fultum wið þe and wið eallum þinum leasum gewitum 
57.23.101: crist hine selfne to þan geeadmedde þæt he for mancynne micele þrowunge geþrowode 
57.23.102: and na for his gewyrhtum ac for ure alesednesse 
57.23.103: and ic wille cwæð hi for his leofan wille bliðelice þrowian 
57.23.104: ða het se gerefa hi niman and het hi be þan fotan upp ahon and mid greatum roddum beaton 
57.23.105: and seo eadiga margareta hire handan upp ahof and hi to gode gebæd and þus cwæð 
57.23.106: on þe ic gelefa leofa drihten 
57.23.107: and þæt ic þe bidde þæt þu ne þole þæt ic næfre forwurþe 
57.23.108: ne þæt me mine feond næfre oferswiðan ne moten 
57.23.109: forþan min hiht is to þe leofe drihten 
57.23.110: and hi þa get hire clæne gebedu forð hild and þus cwæð 
57.23.111: æfre wunu þu mid me leofa drihten heofonlice cyng 
57.23.112: miltse me and genere me of deofles anwealde 
57.23.113: ealle þa men  þe hire abutan stodon to hire cleopoden and þus cwædon 
57.23.114: hwi nelt þu earme fæmne gelefan on ure gode and to ure hlaforde þe gebugan and lutan 
57.23.115: æle fægre fæmne ealle we þe bemænað sarlice 
57.23.116: forþon þe we geseoð þe swa nacode sittan and þinne fægra lichaman to wundre macian 
57.23.117: and us þæt þincþ þæt he ah þines gewald hwæþer swa he wille to deaðe oððe to life 
57.23.118: gelef on ure gode þonne most þu mid us lif habban 
57.23.119: seo eadiga margareta heom andswerode 
57.23.120: æle ge geleasan witan gað hraðe to eowrum weorce 
57.23.121: forþan ðe min god is mid me on fultume 
57.23.122: hwæt wene ge þæt me þæt ofþynce þæt min lichame þrowige 
57.23.123: ic wat þæt min sawle is þæs þe clænre mid gode 
57.23.124: ac earme þeode gelefað get on minum gode 
57.23.125: and for he is strang and mihtful 
57.23.126: and ealle þan mannen gefultumað þe mid rihte farað and mid clænre heorte him to gebiddað 
57.23.127: and he heom geofð in paradise eardingstowe 
57.23.128: ne þurfe ge næfre þæs wenan þæt ic æfre eowrum godum me to gebidde 
57.23.129: forþon þe hi syndon dumbe and deafe and blinde and mid drycræfte geworhte 
57.23.130: ða wearð se gerefa eorre geworþan and cwæð to hire 
57.23.131: ðu wyrcest þines fæderes weorc þæt is se deofol self 
57.23.132: and seo fæmne andswaro geaf 
57.23.133: hwæt þu nu earming mid leasunge færst and me is min drihten on fultume 
57.23.134: ða cwæð se gerefa 
57.23.135: hwær is se god þe mæg þe gebeorgan of mine handan 
57.23.136: seo eadiga margareta him to cwæð 
57.23.137: geswiga þu earmingc ne hæfst þu nan þingc on me to donne 
57.23.138: ac eall þu eart full 
57.23.139: and þu scealt faran into þære nigenda niþhelle 
57.23.140: and þu scealt þær onfon þa yfelan geweorc þe þu her gefremest and gefremed hæst 
57.23.141: ða het se gerefa hio nimon and be þan fexe up ahon 
57.23.142: and bæd wyrcan scearpa piles and het wrecen betweon flæsce and bane 
57.23.143: and seo eadiga margareta hire handa up ahof and hi georne to drihtne gebæd and þus cwæð 
57.23.144: ðu drihten leof beo þu me on fultume 
57.23.145: for me beoð abuton hundes swa manega and heo willeð minne lichamen to sticcan gebringan 
57.23.146: drihten leof deme mine sawla and þu genere minne lichome 
57.23.147: for ic ne recce þise leasere þrowunge 
57.23.148: gehelp þu me drihten and sænd me fultum þæt ic wið minum feondum fihtan muge 
57.23.149: þæt ic mid minum eagne twam þe geseon mote on þine rice 
57.23.150: ða þa leasan gewiten hi swiðe gepinedon and se gerefa hire to cwæð 
57.23.151: gecer earme fæmne to me and to minum gode 
57.23.152: and gif þu nelt þu scealt to wundre gewurðan 
57.23.153: seo eadiga margareta him andswerode 
57.23.154: gif ic minne lichaman to þe geeadmede þonne scealt þu inne þæt wallende pic into hellewite 
57.23.155: þær þu scealt wunian æfre 
57.23.156: þonne miht þu habban minne lichaman þe to gæmene 
57.23.157: and god hæfð mine sawle fram þe generod 
57.23.158: ða wearð se gerefa swiðe yrre and het hi innan þan carcerne belucen 
57.23.159: and hi ineode into þan carcerne and mid cristes rodetacne hi hi gebletsode 
57.23.160: and hi seofon tide þæs dæges þærinne gesæt and hi to gode gebæd and þus cwæð 
57.23.161: drihten leof þe ic þancige þeoses domes þe þu me in sændest 
57.23.162: for þu eart ælces mannes fultum þe on þe gelefað 
57.23.163: and þu eart fæder ealra þære þe fæderlease syndon 
57.23.164: and ne geswic þu me næfre drihten leof 
57.23.165: ac help þu me þæt ic me bewerige wið minum feondum 
57.23.166: and ne læt þu me næfre mine sawle beswican 
57.23.167: for þu eart ealre demena dema 
57.23.168: and dem nu betweon me and heom 
57.23.169: þa com hire fosterfæder gan to hire and þurh an eahþyrl he hire to spræc 
57.23.170: and he hire brohte bread and wæter 
57.23.171: þæs wæteres hi gebreac and nanes breades 
57.23.172: and he hire þrowunge fægre sette on godes bocum 
57.23.173: and hit þa færunge gewearð sona æfter þan þæt þær inneode an grislic deofol 
57.23.174: his nama wæs ruffus and he wæs swiðe mycel on dracan heowe 
57.23.175: and eall he wæs nædderfah 
57.23.176: and of his toþan leome ofstod ealswa of hwiten swurde 
57.23.177: and of his eagan swilces fyres lyg 
57.23.178: and of his nasþyrlum smec and fyr ormæte mycel 
57.23.179: and his tunge þreowe his sweore belygde 
57.23.180: sancta margareta hi to eorðan gestrehte and hire rihtwise gebedu to gode gesænte and þus cwæð 
57.23.181: drihten god ælmihtig georne ic þe bæd þæt ic hine geseage 
57.23.182: and nu ic þe eft gebidde þæt ic hine ofercumen mote 
57.23.183: and hi þa upp aras and hire earmes eastweard aðeonode and þus cwæð 
57.23.184: drihten god ælmihtig þu þe gesceope heofona and eorþa and eal mancyn 
57.23.185: and heora lif þe on heom syndon 
57.23.186: and þa þu on rode wære gehangen 
57.23.187: and þu to helle astige 
57.23.188: and þu þine halgan ut gedydost 
57.23.189: and þone mycele deofol sathan fæste gebunde 
57.23.190: gehelp þu me leofe drihten þæt ic þisne deofol fæste mote gebinden 
57.23.191: and se deofol him þa abalhc and þa fæmne forswelgan wolde 
57.23.192: and seo eadiga fæmne sona mid hire swiðre hand wið þonum sceocca wel gebletsode and on hire forhæfde rodetacna mærcode 
57.23.193: and swa wið þonne draca wel generode 
57.23.194: and seo eadiga fæmne hal and gesund fram him gewænte 
57.23.195: and eall sticmælum toðwan se draca ut of þan carcerne 
57.23.196: and hi nan yfel on hire ne gefelde 
57.23.197: ac hi sona to eorðan gestrehte and hi geornlice to gode gebæd and þus cwæð 
57.23.198: drihten leof lof sy þe selfum and wuldor ealra þære goda þe þu me dest and gedon hæfst 
57.23.199: and get is min hopa þæt þu don wille aa in ealra worulda woruld 
57.23.200: and þa hi hire gebedu gefyld hæfde þa beseah hio hio on þære wynstre healfe þæs carcernes 
57.23.201: and hi oþerne deofol sittan geseah sweart and unfæger swa him gecynde wæs 
57.23.202: and he þa up aras and to hire weard eode 
57.23.203: þa seo fæmne on him beseah þa cwæð hi to þan deofle 
57.23.204: ic wat hwæt þu þæncst ac geswic þu þæs geþohtes 
57.23.205: forþon ic wat eall þin yfel geþanc 
57.23.206: and se deofol hire andswerode and cwæð 
57.23.207: ic minne broþor rufonem to þe gesænde on dracan gelice þæt he sceolde þe fordon 
57.23.208: and nu hæfst þu hine mid cristes rodentacn ofslagen 
57.23.209: and ic wat þæt þu me mid þinum gebedum ofslean wilt 
57.23.210: seo eadiga margareta upp aras and þone deofol be þan fexe gefeng and hine niþer to eorðan gewearp 
57.23.211: and hi hire swiðre fot upp on his swire gesette and him to cwæð 
57.23.212: geswic þu earming 
57.23.213: ne miht þu to nahte minne mægþhad me to beswicenne 
57.23.214: for ic hæbbe minne drihten me to fultume 
57.23.215: and ic eam his þeowa and he is min hlaford 
57.23.216: and ic eom him beweddod þe gehalgod is aa in ealra worulda woruld 
57.23.217: ða hi þis gecwedon hæfde þa þærinne com drihtnes engel and þær wearð inne swa mycel leoht swa hit beoð on middæg 
57.23.218: and he hæfde cristes rodentacen on hande 
57.23.219: ða wearð sancta margareta swiðe bliðe and hio þancode gode eall þæt hi ær and sioððon þurh gode ofte and gelome gesegon hæfde 
57.23.220: and hi þa seo fæmne wið þone deofol wordum dælde and þus cwæð 
57.23.221: sege me earmingc hwanan eart þu oððe hwanon come þu 
57.23.222: se deofol hire to cwæð 
57.23.223: ic þe gebidde forþon þe þu eart gehalgod fæmne þæt þu þinne fot of minum sweorum alihte 
57.23.224: and ic þe secgan wille eall þæt ic gedon hæbbe 
57.23.225: and hio þa seo eadiga margareta hire fot up ahof 
57.23.226: and he hire sæde eall þæt he wiste and cwæð 
57.23.227: siððan sathan gebunden wearð siððan ic mid mannum æfre gewunode 
57.23.228: and manega godes þeowas ic gehwearf fram gode 
57.23.229: and næfre ne mihte me nan man ofercuman buton þu ane 
57.23.230: minne broþor þu ofsloge and þu mines eall geweald ahst 
57.23.231: forþan ic geseo þæt god is mid þe 
57.23.232: and get ic þe mare secge of minum dædum ealle syndrige 
57.23.233: for ic nam ealle wæstmes fram mancynne þe on gode gelefdon 
57.23.234: sume ic spræce benam and sume heora hlyste 
57.23.235: sumen heora fet and sume heora handa and heo þurh þæt creopeles wurðon 
57.23.236: sumum ic eagen benam and sumum his gewittes 
57.23.237: sume ic slæpende beswac and sume eac wacigende 
57.23.238: sume mid wine and sume mid wætere 
57.23.239: sume mid mæte and sume mid drænce ofte þonne hio ungebletsodon wæren 
57.23.240: sume mid slehte and sume on some 
57.23.241: sume on morðdædum and sume mid oðres mannes wife gehæmdon 
57.23.242: sume mid feowerfoted nytene for minum willen gefremedon 
57.23.243: and sume heora eldran mid wordon gegræmedon 
57.23.244: eal þis ic me ane wat and þæt me nu hearde hreowð 
57.23.245: þin fæder and þin modor mine wæron 
57.23.246: and þu ane fram fæder and fram modor and fram eallum þine cynne to gode þu gehwurfe 
57.23.247: and seo eadiga fæmna him to cwæð 
57.23.248: hwanen wearð eow þæt ge mihton ahan godes þeowes to beswicenne 
57.23.249: and þa se deofol hire to cwæð 
57.23.250: sege me hwanen is þin lif margareta and hwanen beoð þine liman 
57.23.251: and hwu and on hwilce wise is crist mid þe 
57.23.252: and ic þe secge eall þæt ic wat 
57.23.253: and þa seo fæmne to þam deofle cwæð nelle ic hit þe secgan 
57.23.254: forþon þe þu ne eart þæs wurþe þæt ic wið þe wordum dæle 
57.23.255: for god is swiðe god and him sy geþancod 
57.23.256: for ic eam his nu and æfre ma beon wille 
57.23.257: se deofol hire to cwæð 
57.23.258: sathana urne cyning hine gewræc drihten of paradises myrhþe and him þa twa land agæf 
57.23.259: an is gamne and oðer is mambre 
57.23.260: and þider he gebrincð ealle þa þe he begeton mæig of mancynne 
57.23.261: nu ic soðlice þe to sprece and forþi ne mæig ic na læng beon forþon ic geseo þæt god is mid þe 
57.23.262: ac ic þe bidde eadige fæmne þæt ic wið þe an word dælan mote 
57.23.263: and ic þe hælsige þurh þinne god and þurh his sunu and his þone halgan gast þe þu on belefst þæt þu me na mare yfel ne do 
57.23.264: and ic þe behate and þæt þe gelæste þæt ic næfre ma nænne mon on þisum life ne beswice 
57.23.265: and þæt ic þin bebod fæste gehealdan wille 
57.23.266: and seo eadiga fæmne him andswarode 
57.23.267: gewit þe heonan onweig 
57.23.268: and sea eorðe þe forswelge 
57.23.269: and þu þær wunige to domesdæge 
57.23.270: and þa þæs oðres dæges se gerefa het þæt me him þæt mæden toforen brohte 
57.23.271: and þa seo fæmne ut of þan carcerne gelæd wæs hio hy sona seneda þa hio ut eode 
57.23.272: and me þær forworhte men of antiochia þære burh gesamnoden þæt hi þa fæmne geseon woldan 
57.23.273: and þa se gerefa to þære fæmne cwæð 
57.23.274: wilt þu me get geheran and to minum gode þe gebiddan 
57.23.275: and hi þa andswera ageaf 
57.23.276: ne þe ne þinum godum ic næfre ne lufige 
57.23.277: ac þe wel gerisde þæt þu minnen gode wel geherdest and lufodest þane þe lufað ælc þære manna þe hine mid inweardre heortan lufiað 
57.23.278: ða het se gerefa hio genimon and bead heom hire claðes of niman and hi up ahon bi þan fotum 
57.23.279: and he het wallende stanes on hire fægre lichaman geworpan 
57.23.280: and heo þa leasan gewitan eac swa dydon 
57.23.281: and þa cwæð se gerefa to þære fæmne 
57.23.282: and nylt þu me get lufian ne to minum gode þe gebugan ne þe to him gebiddan 
57.23.283: and seo eadiga fæmne nolde him andswarigen nan word 
57.23.284: ða wærð se gerefa swiðe eorre and het mycel fyr onælan and ænne cytel þærofer gesettan 
57.23.285: and bæd þære fæmne fet and handan tosomne gebindon and innen þone weallende cetel gesetton 
57.23.286: and seo eadiga margareta heo georne to gode gebæd and þus cwæð 
57.23.287: ic þe wille biddan leofa drihten cyning þæt þæt wæter gewurðe me to fulluhtes bæðe 
57.23.288: and to clænsunge ealra minum synnum 
57.23.289: and þa þær com fleogan drihtnes ængel and he þa gehalgode þæt wallende wæter to fonte 
57.23.290: and þa halga fæmne genam be þære swiðre hand and of þan wætere þa fæmne gesette 
57.23.291: and hire on þan wætere na lað ne gewearð 
57.23.292: ða þæt geherdon and geseagon þe hire ymbstodan wundor heom þuhte 
57.23.293: hio geherdon stefne of heofone clypion to þære fæmne þus 
57.23.294: ic eom þin godfæder and þu min goddohtor 
57.23.295: and ic eallum gearige þe on þe gelefað 
57.23.296: eadig eart þu halig fæmna sancta margareta forþon þe þu þine hande and þinne hige clæne gehylde 
57.23.297: and for minre lufu mycel geþrowodest 
57.23.298: and embe lytle fece næs hit lang to þan eac hit sona gewearð þurh þære fæmne þrowunge þæt þær to gode gebugan fif þusend manna 
57.23.299: þa wearð se gerefa swiðe eorra and he het ealle ofslean þa þe on gode gelefdon 
57.23.300: and se gerefa cwæð to his þeowum malcum se ilca dernunga gode geþenode 
57.23.301: gedrah þu þin swurd cwæð se gerefa and þa fæmne þu ofsleah 
57.23.302: and þa godes wiðerwinnan þa fæmnan genamon ut of þære byrig ungerædelice hi togoden 
57.23.303: and þa hi þær becomon þær me hio slean scolde and þa leasan witan to malcum spræcan and cwæðon 
57.23.304: drah hraþa þin swurd and þa fæmna þu ofsleah 
57.23.305: and hire þa to leat malcus swa dreohlice and hire georne bæd and þus cwæð 
57.23.306: gemune þu me earminge on þinum gebedum 
57.23.307: and seo eadige fæmne him to cwæð 
57.23.308: ic wille þe fore biddan 
57.23.309: and hio hio to eorþan gestrehte and þus cwæð 
57.23.310: drihten god ælmihtig þu þe heofones gescope and eorþe and eall þæt men bi libbað geher þu mine bene 
57.23.311: þæt ælc þære manna synne sy forgiofene þe mine þrowunge rædeð and ælcum þære mannu þe hi for godes lufu geheran willæð 
57.23.312: and get ic þe leofa drihten biddan wille þæt þu ælc þæra manna þe on minum naman cirice arære and þan þe me mid heora lihte gesecan willað and mid oðrum ælmessan and þan þe mine þrowunge gewritað oððe mid heora figa gebicgað þæt innan heora husum nan unhal cild sy geboren 
57.23.313: ne crypol ne dumb ne deaf ne blind ne ungewittes 
57.23.314: ac forgif þu leofa drihten ealle heora synna for þinra þære mycele ara and for þinum godcundum wuldre and for þinre þære mycelen mildheortnesse 
57.23.315: and hio hi eft niðer gestrehte and heore hleor wið þæra eorþan gelegde 
57.23.316: and þa ealle þe hire ymbstodan feollan heom on cneowgebedum 
57.23.317: and þa ure drihten him self com of heofonum to eorþan astigan and hire sona to cwæð 
57.23.318: ic þe geofa and behate swa hwæt swa þu bidst and gebeden hæfst eal hit is þe getyðed 
57.23.319: and eft cwæð ure drihten 
57.23.320: ælc þæra þe on þinre lufa me to gebiddað and ælmessan bringað 
57.23.321: oððe mid leohte secað 
57.23.322: oððe þine þrowunge rædað oððe write 
57.23.323: oððe mid his fige gebycge oððe inne his huse hæbbe 
57.23.324: ne sceal nan yfel næfre on him becuman 
57.23.325: and ælc þære þe his synne forgifennesse habban wille on þinre lufan eall hit sio forgifen 
57.23.326: eadig eart þu margareta and ealle þa þurh þe on me gelefdon and gelefan willað 
57.23.327: and þa seo eadiga margareta up aras of hire gebedum feagre gefrefred and cwæð to eallum þan þe hire ymbstodan 
57.23.328: geherað me mine gebroðra and swustra ealda and geunga ealle gemænelice 
57.23.329: ic eow bidde þæt ge gelefan on drihten god ælmihtigne and on his sunu and on his halgan gaste 
57.23.330: and ic eow bidde þæt ge me on eowrum bedum gemunnen 
57.23.331: forþan ic eam swiðe synfull 
57.23.332: þa þa hi hire gebedu gefylled hæfde þa cleopode hi swiðe hlude þone þe hi slean sceolde and cwæð 
57.23.333: malche nim nu þin swurd and do þæt þe gehaten is 
57.23.334: for nu is min time gecuman 
57.23.335: malcus hire to cwæð nylle ic þe ofslean 
57.23.336: forþon ic geseo þæt crist is mid þe 
57.23.337: and ic geherde hu he spræc to þe and cwæð þæt þu his fæmne wære 
57.23.338: and seo fæmne him to cwæð 
57.23.339: gif þu nylt me ofslean nafa þu nan hlot mid me on heofone rice 
57.23.340: and he þa malcus to hire fotum gefyll and þus cwæð 
57.23.341: ic þe bidde leofa eadige fæmne þæt þu gebidde for me and forgif þu me þas wite 
57.23.342: for min drihten hit wat þæt ic hit unwillende do þæt ic æfre þas dæda gefremme 
57.23.343: and þa seo fæmne hi to gode gebæd and þus cwæð 
57.23.344: drihten leof forgif þu him ealle þa synne þe he gefremeð hæfð 
57.23.345: and he þa malcus his swurd adroh and þæra eadigra fæmne þæt heafod of asloh 
57.23.346: and seo eadiga fæmne margareta hire sawle gode agef and malcus on hire swiðran uppan his swurda feol 
57.23.347: and his sawle godes ængles underfeongan and þurh þæra eadigra fæmne bene gode and betæhton 
57.23.348: ða hit geherdon ealle þa untruman þe wæron þær on lande ealle hi hire lic gesohton and heora hæle þear gefetton 
57.23.349: sume hi wæron blinde and deafa 
57.23.350: and sume crypeles and sume dumbe and sume ungewitfulle 
57.23.351: ealle hi heora hæle æt þære halgan fæmnan onfenge 
57.23.352: and mycel mancyn ealle þa þe unhale wære and þære fæmnen lic gesohton 
57.23.353: ealle hi hale and gesunde on heora wege ham gewænton 
57.23.354: and ures drihtnes ænglæs þider comon and þa sawla underfengon and heo on heofone rice gebrohton 
57.23.355: and nu hi is mid gode and mid eallum his halgum 
57.23.356: and þær hi wunað nu and æfre wunian sceal in ealra worulda woruld a buton ænde amen 

