sermo 

49B.5.1: leofan men understandað swiðe georne þæt ge æfre habban rihtne geleafan on ænne ælmihtigne god 
49B.5.2: an is ece godfæder ælmihtig þe gescop heofonas and eorðan and ealle gesceafta 
49B.5.3: on ðone we gelifað and on his sunu urne drihten crist and on þone halgan gast 
49B.5.4: þæt is eal an soð god fæder and sunu and hali gast 
49B.5.5: ealle þa þry naman befehð an godcund miht and is untodæled an ece god waldend and wyrhta ealra gesceafta 
49B.5.6: eac we gelifað and georne witan þæt crist godes sunu is ægðer ge soð god on godcundnesse ge eac soð man þurh ða menniscnesse þe he underfengc þurh his modor sancta marian for ealles mancynnes neode and for ealles middaneardes alysednesse 
49B.5.7: eal mancyn wæs þurh deofles lare ær ðam beswicen and forworht into hellewite 
49B.5.8: ac god ælmihtig þurh his heahengel gabriel to ðam mæran mædene sancta marian 
49B.5.9: and he hyre gecydde þæt heo scolde geberan godes sunu 
49B.5.10: and sona swa he þæt word gecwæð heo hit mid gefean underfengc þa wearð heo þurh haligne gast on innoðe geeacnod 
49B.5.11: and mid þam cilde wearð sona and þæt gebær þa hit tima wæs eallum middanearde to soðan helpe 
49B.5.12: þæt wæs ealra bearna betst þe æfre geboren wurde 
49B.5.13: hit weox þa siððan and þeah on menniscnesse swa his silfes willa wæs oðþæt se tima com þæt he furðor openlice gecydde þurh ða wundra þe he worhte þæt he wæs godes silfes sunu 
49B.5.14: hit is on rædinge earfoðrecce hwæt he gesewenlicre wundra geworhte ær þæt mæste gewurde 
49B.5.15: he gehwyrfde wæter to wine 
49B.5.16: he hælde blinde and deafe and dumbe and mistlice gebrocode and arærde mænigne man of deaðe 
49B.5.17: and æt nihstan let on him silfum þæt mæste wundor gewurðan 
49B.5.18: þæt is þæt he geþafode swa he silf wolde þæt hine man to deað forrædde 
49B.5.19: and he geþafode þæt hine man band and þæt hine man swang and æt nihstan hine on rode ahengc and him ægðer ðurhdraf mid isenum næglum ge fet ge handa 
49B.5.20: and swa ða iudeas þurh deofles lare þa menniscnesse to deaðe acoman 
49B.5.21: and hine man siððan on eorðan bebirgde 
49B.5.22: hu mihte æfre mare wundor gewurðan þonne þæt wæs þæt se þe ah geweald heofonas and eorðan and ealra gesceafta se let hyne silfne for ure neode þam earmlicast deaðe lichamlice acwellan 
49B.5.23: ac hit wearð þeah mancynne to micelre þearfe 
49B.5.24: forþon þe we ealle wurdon þa alysde mid his deorwurðan blode of deofles gewealde 
49B.5.25: and he þæt þurh his godcundan mihte eac ða geswutulode 
49B.5.26: on ðam silfum fæce þe se mennisca lichama on byrgenne læg he abræc þurh his godcundan mihte hellegeata and þone deofol gewilde 
49B.5.27: and of helle ut gelædde ealle þa ðe him silfum gecweme and gecorene wæron 
49B.5.28: and þæs þriddan dæges of deaðe aras and mænige eac of deaðe arærde ðe lange ær deade wæron 
49B.5.29: þa he geswutulode þæt he ah ægðer geweald ge lifes ge deaðes 
49B.5.30: and eac þar wæs þa swutol þæt he ær mihte wið deað gebeorgan and deað forbugan gif he swa wolde 
49B.5.31: ac he ahredde us þurh his deað of þam ecan deaðe and gerymde us weg to ðam ecan life 

49B.5.32: we agan nu geweald hwaðer we geearnian willan þe ece lif and ece blisse þe ece deað and endelease yrmðe 
49B.5.33: witodlice witan we moton hu we criste geleanian eal þæt he for us and for uran lufan geþafode and þolode 

49B.5.34: leofan men æfter hys æriste siððan he of deaðe arisen wæs he com to his þegnum and hi gegladode 
49B.5.35: and xl daga her on eorðan wunode and hine sylfne ywde swa oft swa he wolde 
49B.5.36: and his apostolum bebead þæt hi siððan faran scoldan geond ealne middaneard bodiende and lærende rihtne geleafan and þæt hi fullian scoldan þa þe rihtne geleafan underfon woldan 
49B.5.37: cwæð þæt ælc þara þe on rihtan geleafan þurhwunode and fulwiht underfenge gehealden wurde wið deofles dare and wið hellewite 
49B.5.38: and on ðam feowerteogoðan dæge he astah to heofonum 
49B.5.39: and þar on his wuldre wunað and rixað 

49B.5.40: we gelifað þæt hali gelaðung ealra cristenra manna to anum rihtan geleafan 
49B.5.41: and þæt þa syn gode leofe þe þurh anfeald geþanc hine lufiað and herigað 
49B.5.42: and haligra huslung is and on cristendome haligra gemana 
49B.5.43: halige men habbað gemanan her on life on godum dædum 
49B.5.44: and hi habbað eac gemanan on þam toweardan þurh ða edlean þe heom þonne god gifð 
49B.5.45: and we gelifað þæt sinna forgifnes sy ærest þurh rihtne geleafan and þurh fulluht and eft þurh sinna bereowsunge 
49B.5.46: and we gelifað þæt ærist sy on domesdæg ealra manna 
49B.5.47: and we gelifað þæt ece lif sy 
49B.5.48: forðam ealswa þa godan habbað ece lif on mirhþe swa habbað þa ifelan and þa forworhtan ece lif on yrmþe 
49B.5.49: and þæs næfre ende ne cymð 
49B.5.50: þam yrmingan wære micele betere gif hit beon mihte þæt hi swa deade wæron þonne hi þa yrmða leng næfdon þonne hi æfre swa lif hæfdon þæt hi þoliað æfre þa ece yrmðe 
49B.5.51: heora lif nis naht buton seo mæste yrmð þe æfre gewearð 
49B.5.52: and is rihtor to talienne to ecan deaðe þonne to ænigum life 

49B.5.53: eala leofan men hwæt we georne geseoð and gelomlice gecnawað be þam tacnum þe crist silf foresæde and hyt nu georne nealæcð to þam dome þe he silf to cymð 
49B.5.54: and we witan þæt þarto gesamnod wyrð eal heofonwaru and eal eorðwaru and eal helwaru 
49B.5.55: and sceal þonne manna gehwilc gescad agildan ealra þara dæda þe he her adreah ær on life 
49B.5.56: ne wyrð þar bediglad þæt digleste geþanc þe æni man æfre geþohte buton hit ær geandet and gebet wære 
49B.5.57: eal middaneard bið þonne on dæg byrnende 
49B.5.58: and eal mancyn sceal þonne of deaðe arisan and þurh þæt fir þonne to þam dome faran 
49B.5.59: and se bið þonne swiðe clæne ælcere sinne se þe þone bryne þurhfærð unbesænged 
49B.5.60: ðar bið þonne on dæg grire se mæsta 
49B.5.61: forðam þurh godes mihte bið eal astired heofona werod ge eorðan werod ge hellwerod 
49B.5.62: and eal hit bið bifigende and cwacigende 
49B.5.63: ac þar gewyrð þurh godes mihte raðe toscaden þæt werod on twa 
49B.5.64: and sculon þa forworhtan þe her on life noldon gode gehyran ac deofle filigdon þonne habban hig þæt hig ær gecuron 
49B.5.65: þæt is þæt hi þonne sculon to helle faran mid sawle and mid lichamon and mid deofle wunian on hellewitum 
49B.5.66: þar is ece brine grimme gemænged and þar is ece grire 
49B.5.67: ðar is wanung and granung and a singal sorh 
49B.5.68: wa þam þe þar sceal wunian on wite 
49B.5.69: him wære betere þæt næfre on worlde manne gewurde þonne he gewurde 
49B.5.70: nis se man on life þe areccan mæge ealle þa yrmða þe se gebidan sceal se þe on þas witu ealles bereoseð 
49B.5.71: and hit is ealles þe wyrse þe his æni ænde ne cymð æfre to worlde 
49B.5.72: ðyder cvmeð manslagan and þider cumað manswican 
49B.5.73: þider sculan æwbrecan and þa fulan forlegenan 
49B.5.74: þider sculon mansworan and morðwyrhtan 
49B.5.75: ðyder sculan gitseras and ryperas and reaferas and worldstruteras 
49B.5.76: þyder sculon þeofas and þeodscaþan 
49B.5.77: ðyder sculon wiccan and wigleras and radost to secganne ealle þa manfullan ðe ær yfel worhton and noldon geswican ne wið god þingian 
49B.5.78: wa heom þæs siþes þe hi men wurdon 
49B.5.79: ac do nu manna gehwilc swa hit micel þearf is 
49B.5.80: geswice ælces yfeles and bete his misdæda þa hwile þe he mæge and mote 
49B.5.81: god is swiðe mildheort and wile swiðe gemildsian and micel forgifan þam ðe mid inweardre heortan yfeles geswicað and geornlice betað 
49B.5.82: ac wa þam ðe on yfele þurhwunað and nan þingc ne betað 
49B.5.83: hi sculon witodlice mid ealle forwurðan 
49B.5.84: eala eala gesæli bið þæt werod þe þonne on domesdæg asindred wyrð fram deofles gemanan 
49B.5.85: þæt sind þa gesæligan þe god lufiað and his bebodu gehealdað 
49B.5.86: hi sculon þonne þæs ece lean habban 
49B.5.87: heom þonne on dæg crist sylfa to clypað and luflice geþancað þæs þe hig on life him rihtlice gehyrdon 
49B.5.88: and he raðe cwæð æfter oðrum worde to þam þe his willan ær gefremodon 
49B.5.89: farað nu he cwæð mid me into heofona rice þæt eow is gegearwod to ecan edleane eowres geswinces þe ge for minum lufan ær on worlde adrugan 
49B.5.90: and hi þonne farað mid gode silfum and mid hys englum on ecne gefean heofona rices 
49B.5.91: ðar is mærð and myrhð and ece blis 
49B.5.92: nis æfre ænig man þe silf geþencan cunne oððe oðrum areccan mæge hwilce þa mærða and þa mirhða syn þe god on heofonum gegearwod hæfð þam ðe his willan gewyrcð her on life 
49B.5.93: and se þe to ðam gesælig bið þæt he to ðam mærðum and to ðam myrhðum cymð ne ateorað hi him þanan forð æfre 
49B.5.94: ac he hi symle hæfð mid gode silfum and mid his englum 

49B.5.95: leofan men nu ic hæbbe eow areht rihtne geleafan 
49B.5.96: se þe hine aht þises tweonað and his gelyfan nele ne cymð he næfre to godes rice gif he on ðam geendað 
49B.5.97: and se þe þonne rihtne geleafan hæfð and his ealles gelifð ðæs ðe ic rehte þæt þurh god gewearð and git gewurðan sceal 
49B.5.98: gif he þurhwunað on rihtan geleafan and god georne lufað and his bebodu gehealdeð he þæs habban sceal ece edlean on godes rice 

49B.5.99: leofan men uton forðam don swa us micel þearf is 
49B.5.100: habban aa on an on urne drihten rihtne geleafan and lufian hine eallum mode and eallum mægne 
49B.5.101: and healdan his bebodu georne and don to gode þone dæl þe we þurh godes fultum magon 
49B.5.102: and ælces yfeles georne geswican 
49B.5.103: and ænig man oðrum ne beode buton riht 
49B.5.104: and þæt is þæt gehwa oðrum beode þæt he wille þæt man him beode 
49B.5.105: se bið wel cristen se þe þis gehealdeð 
49B.5.106: and gif we þis mid rihte healdað þonne geearnian we þæt we habban moton ece lif on ðam toweardan life and ece blisse mid gode silfum a buton ende amen 

