394.3.1: broðor þa leofestan ic cyðe þæt þreo þing synt ærest on foreweardum æghwylcum men nydbehefe to habbanne 
394.3.2: i is geleafa oðer is hiht þridde soð lufu 
394.3.3: on ðam geleafan is þæt he gelyfe on godfæder ælmihtigne and on sunu and þone halgan gast and on þa untodældan þrynesse and on þa þurhwuniendan annysse 
394.3.4: þonne is hiht þæt he wislice gehihte þa ecan meda 
394.3.5: þonne is seo soðe lufu þæt he sie gefylled mid þære godcundan lufan and his nehstan 
394.3.6: forþam þe we sint ealle on þam fulluhte godes bearn gehalgode to þam þæt we sien gastlice gebroðor an fulfremedre soðe lufan æfter gode ðy we sceolon symle wunian on þære godcundan lufan and ures nehstan þæt he symle on us þurhwunige 
394.3.7: forþam swa swa iohannes cwæð god is seo soþe lufu and se þe wunaþ on ðære soðan lufan he wunaþ on gode and god wunað on him 
394.3.8: broðor mine vi þing synt nydebehefe to habbanne þære halgan cristenlican æwfæstnesse and ealra mæst on þyssum halgum lengtenfæstenes 
394.3.9: i is andetnes oðer is hreowsung þridde is wæcce feorþe is fæsten v sint gebedu vi is ælmesse 
394.3.10: sio andetnes is to donne be eallum þam sinnum þe man awðer þurhtyhð oððe an geþohte oððe on spræce oððe on worce 
394.3.11: witodlice eahta synt heafodleahtras butan þara sumon ne mæg ænig man eaðlice gemet bion 
394.3.12: ærest is þæt forme gifernes þæt is þære wambe frecnes oðer is dyrne geligre þridde is sleacmodnes and unrotnes feorðe gitsung v idelwuldor vi æfest vii irre viii oferhygd sio is cwen eallra yfla 
394.3.13: þurh þa oferhygde of heofonum gehreas þæt wundorlice engla gesceaft 
394.3.14: broðor mine þonne ge rihtre andetnesse to eowrum scriftum becumen þonne sceal he eow geornlice ahsian mid hwylcum gemete oððe mid hwylcum intingum syo syn þurhtogen wære þe he geandette þæt he ær gefremede 
394.3.15: and æfter þam gemete þære dæde he sceal him þa hreowsunge gedeman 
394.3.16: he sceall hine eac swa læran þæt he of þam þweorlicum geþohtum andetnesse do 
394.3.17: and he sceal hine manian þæt he of þam eahta heafodleahtrum andetnesse do 
394.3.18: and se sacerd him sceal synderlice ælcne leahtor genæmnan and swa of þam his andetnesse anfon 
394.3.19: forþam þe god wilnaþ ure andetnesse to þam þæt he hæbbe rihtne intingan us to forgifanne 
394.3.20: forþam þe sio andetnes þe gehæleð and sio andetnes þe gerihtwisað and sio andetnes sylð forgifnesse þam synnum 
394.3.21: æghwylc hyht forgifnesse on þære andetnesse forstent 
394.3.22: sio andetnes is mildheortnesse worc 
394.3.23: hio is hæl þæs untruman and hio is læcedom ura mægena mid hreowsunge forþan we on oðre wisan ne magon bion gehælede nimðe we ura synna andetten þa þe we ðurhtugon 
394.3.24: be þæra synna andettnesse salomon cwæð 
394.3.25: se ðe his scylda gehydeð ne bið he na geriht 
394.3.26: se ðe soðlice hie geandet and hie þonne forlæt se bið mildheortnesse begytend 
394.3.27: broðor mine æfter þære andetnesse to underfonne is sio hreowsung 
394.3.28: be þære se hælend cwæð on þam godspelle doð hreowsunge forþam heofona rice nealæceð 
394.3.29: and iohannes se fulluhtre cwæð wyrceaþ medeme wæstmas hreowsunge 
394.3.30: þæt is se medema wæstm hreowsunge þæt man þa forþgewitenan synna bewepe and þa ilcan eft ne fremme swa swa þæt godcunde gewrit cwið 
394.3.31: ne geic þu þa synne ofer þa synne 
394.3.32: ac dryhten þurh esaiam þone witigan cwæð 
394.3.33: beoð aþwegene and þurhwuniaþ clæne 
394.3.34: soðlice se bið aþwegen and wunaþ clæne se ðe forþgewitenan synna bewepeð and he eft þa bewepenan ne þurhtyhð 
394.3.35: ac se bið þwegen and ne bið clæne se ðe wepþ þa ðurhtogenan synna and hie þeah þonne gyt ne forlæteð ac æfter þam tearum þa ilcan þe he ær beweop he eft þurhtyhð 
394.3.36: to witanne is soðlice þæt ðæt bið sio soðe hreowsung sio þurh wisnesse bið gedon 
394.3.37: sio soðe hreowsung ne bið na on þara geara rime gescrifen ac on þæs modes biternesse 
394.3.38: forþam god ne secð na swa swiðe þæra tida lenge ac he þencð hu mycel sio lufu sie þære syferlicnesse on þære heortan þæs hreowsiendan 
394.3.39: witodlice þeah þe hwa sie synfull and arleas gif he to hreowsunga gecyrran wille ne tweoge him forgifenesse begitan þurh godes mildheortnesse 
394.3.40: soðlice þa þe on þisse worulde hreowsunge doð þam simle godes mildheortnes gehelpð 
394.3.41: þam hreowsiendan is sio wæcce witodlice to beganne forþam þe hio to heofonum up ahefð þæs hreowsiendan wæstmas 
394.3.42: forþam us gedafenaþ wacian symle swa swa esaias se witega cwæð 
394.3.43: of þære nihte min gast wacaþ to ðe dryhten forþan þe leoht sint þin bebodu ofer eorðan 
394.3.44: eft dauid cwæð se witiga 
394.3.45: media nocte surgebam 
394.3.46: to middere nihte ic wæs arisende þe to andettanne ofer þa domas þinre rihtwisnesse 
394.3.47: be þære wæccan eac swylce se hælend þara tohlystendra mod aweahte þus cweðende 
394.3.48: beatus ille seruus quem 
394.3.49: eadige beoð þa þeowas þe þonne se hlaford cymð he hie wæccende gemet 
394.3.50: to soðan ic eow secge ofer eall his god he hie geset 
394.3.51: and eft he cwæð ic lufige þa þe me lufiað and þa þe ær to me waciaþ þa gemetaþ me 
394.3.52: waciaþ forðy an gyrnesse forþam ge nyton hwænne dryhten cumende bið on repsunge oððe to middre nihte oððe to hancredes oððe on ærnemergen þy læs þonne he cume he eow slæpende gemete 
394.3.53: and næs na þæt an þæt he ðam apostolum sylfum þas lare bebead 
394.3.54: þa wæccan he eft gecydde þus cweðende þeah ic eow þa wæccan beode eallum ic hie beode 
394.3.55: to witanne is þæt ðæt nis þæt an þæt an wordum he lærde þa wæccan ac eac swylce mid his agenre bysene he getrymede 
394.3.56: swa swa þæt godspell cyð þætte se hælend wære nihterne an gebedum waciende 
394.3.57: broðor mine forþan is eallum geleaffullum mannum to wacienne forþam þe sio estfulnes þære wæccan is gehiwcuðlucud eallum halgum 
394.3.58: forþam hie witon þæt þæt nis idellic ær to arisenne and ær leohte to wacienne forþam dryhten gehet þone heofonlice beah þam waciendan 
394.3.59: æfter þissum gehyðlice fylgað þa fæstenu 
394.3.60: be þara lofum isidorius cwæð 
394.3.61: þæt fæsten sie swiðe god hit is heofonlic worc and heofona rices duru and hiwung þære toweardan worulde 
394.3.62: þæt fæsten se ðe hit rihtlice begæð he bið to gode geþydd and he bið þissum middangearde afremdod and bið gastlice gefremed 
394.3.63: þurh þæt fæsten bioð þa leahtras astreahte and þæt flæsc bið geeaðmed and þæs diofles costung oferswiðed 
394.3.64: hieronimus cwið þæt fæsten geclænsaþ þæne lichoman and gemidlað þa uncysta and þa godcundan mægenu on gebringð 
394.3.65: agustinus cwæð þæt fæsten geopenaþ þa heofonlican gerynu and utascyfð þa yflan leahtras and þa sawle onlyhteð 
394.3.66: witodlice þa fæstenu sint strange gescotu angean þæs diofles costungum 
394.3.67: swiðe raþe hie bioð oferswiðde þurh þa forhæfdnesse 
394.3.68: soðlice to witanne is þæt ðæt fæsten myclum framaþ þæt þæt folc on niniuen þære byrig gefæston þry dagas 
394.3.69: þurh þæt hie geearnodon godes mildheortnesse begitan and hira synna forgifnesse 
394.3.70: israhela folc gefæston ær þære easterlican symbelnesse 
394.3.71: þurh þæt hie geearnodon þa readan sæ drigum fotum þurhfaran and hira fynd geseon besencte on þære ylcan sæ 
394.3.72: moyses gefæste on þam westenne 
394.3.73: þurh þæt he geearnode gehyran þa heofonlican geryno 
394.3.74: dauid se cyning æfter þære þurhtogenan synne gefæste 
394.3.75: þurh þæt he geearnode þa ylcan scylde gedilegan swa he sylf cwæð 
394.3.76: ic eaðmedde an fæsten mine sawlæ 
394.3.77: crist sylf gefæste xl daga and xl nihta 
394.3.78: þurh þæt he oferswiðde þone wiðerwinnan and him sona englas þenedon 
394.3.79: petrus gefæste 
394.3.80: þurh þæt he geearnode þone engel geseon se hine of þam carcernne alysde 
394.3.81: iohannes se godspellere gefæste 
394.3.82: þurh þæt he geearnode þa godcundan gerynu gehyran swa him se engel bodude 
394.3.83: paulus gefæste 
394.3.84: þurh þæt he geearnode bion gehæled of þære blindnesse and fulluhtes onfon 
394.3.85: hieronimus cwæð swa lange swa adam hine gehæfde þæt he þæs æples ne abyrgde he wunude on neorxnawonges gefean 
394.3.86: sona swa he þæs ofætes onþah swa wæs he ut adrifen 
394.3.87: broðor þa leofestan swiðe god is þæt fæsten mid gemete 
394.3.88: forþam sio gemetfæstnes is halwendlic and swa hwæt swa bið to swiðe and ofergemet þæt bið frecenlic 
394.3.89: to witanne is weotodlice þæt þæt fæsten mid godum worcum is gode swiðe andfenge 
394.3.90: forþam þæt is þæt fulfremede fæsten þæt mid ælmessan and mid gebedum þone heofon þurhfærð and to þæs hehstan godes þrymsetle becymeð 
394.3.91: æfter þam fæstenne broðor mine synt þa gebedu and rædinga to beganne swa swa isidorius cwæð 
394.3.92: mid þam gebedum ge beoð geclænsode and mid þam rædingum ge bioð intimbrede 
394.3.93: soðlice to witane is þætte singallice gebed myclum fremaþ mid gode swa swa paulus se apostol cwæð 
394.3.94: þæs rihtwisan gebed miclum fremaþ beforan gode 
394.3.95: weotodlice moyses hine gebæd and he ahwyrfde godes yrre fram israhela folce þa hie hie to ðam diofolgylde gebædon and god forleton 
394.3.96: eac swylce elias hine gebæd þæt hit ne rinde ofer eorðan and he mid his gebedum þone heofon beleac þreo gear and syx monoð 
394.3.97: and eft he abæd þæt se heofon sealde renas and sio eorþe hire wæstmas 
394.3.98: ionas hine gebæd on þæs hwæles innoðe and he þanon alysed wæs 
394.3.99: daniel hine gebæd on þæra leona seaþe and geearnode beon gehyred 
394.3.100: ezechias se cyning hine gebæd on his untrumnesse and him geicte god xv gear to life 
394.3.101: wiotodlice swa hwa swa wile symle mid gode bion he sceal gelomlice hine gebiddan and rædan 
394.3.102: forþam þonne we us gebiddaþ þonne sprecaþ we wið god and þonne we rædaþ þonne spricþ god wið us 
394.3.103: æt þam ytemestan broðor mine heræfter fylgð sio manung be þære ælmessan 
394.3.104: sio is fylnes and fulfremednes ealra god ra weorca 
394.3.105: be þære ælmessan lofe agustinus cwæð sio ælmesse is swiðe halig weorc 
394.3.106: hio geicð þas andweardan god and hio sylð synna forgifnesse 
394.3.107: and hio gemanigfealdaþ geara fyrstas and hio hlyht þæs mannes mod 
394.3.108: and heo geondbrædeð þa gemæru and hio eal þing geclænsaþ 
394.3.109: and hio alyseð þone mannan fram deaþe and fram witum and hio hie geþydeð to þam englum and dioflu fram ascyfð 
394.3.110: and hio is unoferwinniendlic weall ymb þa sawle 
394.3.111: and þa dioflu fram adrifð and hio laðað englas to fylste 
394.3.112: swa swa hieronimus cwæð 
394.3.113: sio ælmesse geondfærð þone heofon and hio cnysseð heofona rices duru 
394.3.114: and hio awecð þone engel ongeancumende and hio god gecigð to fultume 
394.3.115: witodlice þreo cyn synt ælmessena 
394.3.116: an is lichamlic þæt is þæt man þam wædliendan sylle to gode þæt he mæge 
394.3.117: oðer is gastlic þæt is þæt man forgife þam þe wið hine gegylteð 
394.3.118: þridde þæt man þam gyltendan gestyre and ða dwoliendan an rihtan gebringe 
394.3.119: þas þing us gedafenað gefellan þæs fultume þe mid fæder and mid suna and mid þam halgan gaste leofað and rixað a in ecnesse þurh ealra worulda woruld aa butan ende amen 

