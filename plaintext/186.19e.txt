to eallum folce 

186.19e.1: gif hit gewyrþe þæt on þeodscipe becume healic ongelimp for manna gewyrtan here oþþe huncger manncwealm oððe orfcwealm bryne oþþe blodgyte oþþe ungelimplice gewyderu oþþe færlic coþa oþþe færlic deaþ þonne sece man a þa bote to gode sylfum 
186.19e.2: ealra þincga ærest gebuge man to rihte and ælc unriht forlæte 
186.19e.3: þonne do man georne ealswa dauid cincg dyde geornendum mode fo on dædbote þa þæt folc agilt hæfde 
186.19e.4: and ealswa niniueue nyman wyllan to lice 
186.19e.5: and fæste swiþe ieorne 
186.19e.6: god is swiþe milde 
186.19e.7: niniuete wæron forsingode swiþe 
186.19e.8: ah hi dydon swa heom to donne wæs fæstan þry dagas on ann 
186.19e.9: and þingodan iorne wiþ god and god ælmihtig þa heom eallam gemildsode þurh þæt strange fæstan and behreowsuncge þe hi dydon 
186.19e.10: ute don eac swa ealswa hi dydon swa oft swa hit neod sig ealswa nu is micel neod ofer eal þysne eard 
186.19e.11: þonne beode mann sona þreora daga fæsten to berenan hlafe to sealte and to grenan wyrtan and to ofete 
186.19e.12: and sece gehwa his scrift swiþe ieorne and unsceoddum fotum georne to godes cyrcan 
186.19e.13: and ga man mid haligdome ut and mid haligwætere 
186.19e.14: and sceote man ælmessan be þam þe man geræde 
186.19e.15: swa æt soluhpenig swa gesyflende hlaf æt hreocendum heorþe swa elles hwæt swa witan þonne to þearfe and gerædan for ealles folces neode 
186.19e.16: hwilan be mannes teoþuncge hwilan be mannes efenwihte hwilan be freodmenn hwilan an hwilan oþer witan sceolan rædan folce to þearfe 
186.19e.17: and mæssepreosta gehwylc do swa hit micel þearf is on his mæssesancgum clipie to criste 
186.19e.18: and ealle godes þeawas mid sealmsange þingian iorne 
186.19e.19: and godes þearfan anrædlice gebiddan for þam þe heom god doþ 
186.19e.20: and þeowlincgas þa þry dagas ælces weorces beon frige wið þam þe hig þæt fæstan þe lustlicor fæstan wyrcan heom sylfan þæt þæt hi willan 
186.19e.21: and gif hi þonne na þæt þæt fæsten rihtlice ne healdan þonne þolian hi þære hide 
186.19e.22: and gif frigman swa fræc sig þæt þæt fæsten tobrece oþþe his ælmessan rihtlice na gelæste swa hit gelagod sig bete þæt swa se scirbisceop and eal scirwitan rihtlicost deman swa þæt oðre manega beon gestyrde be þam 
186.19e.23: and manna gehwilc dæle iorne godes þearfan þone sylfan mete þe he wolde brucan gif him þæt fæsten swa geboden nære 
186.19e.24: and huru is mæst þearf þæt man fram unrihte gebuge to rihte 
186.19e.25: and na sig nan gehadod man to þam dyrstig þæt he æfre lyfe ænigan men þis fæsten to abrecenne buton he si untrum 
186.19e.26: and gif hit ænig man deþ þonne mæig he wenan him sylfan þæt him godes grama fullice on becume 
186.19e.27: uton niman us nu ealle bysne be saule þam cinicge þe god hine sende into anum leodscype and sceolde eall fordon þæt on þam earde wære 
186.19e.28: þa budon his witan eallan þam folce þreora daga fæsten þæt hi sige mostan habban æt gode ofor heora feondan 
186.19e.29: þa nyste na ionaþas þæs cincges sunu þæt hit swa geboden wæs eallan þam folce ah abyrigde þa on þam lande anes dropan huniges 
186.19e.30: and þa þurh þysne gilt na mihte næfre þæt israhelisce folc habban sige ofer heora feondan 
186.19e.31: ah wearþ feala þusenda manna ofslagen of saules folce þurh þisne ylcan gilt 
186.19e.32: nu mage we ealle niman swiþe soþe bysne be þysan ylcan and be manegan oþrum þingum þe men noldan godes beboda healdan swa swa hi scoldan and swa swa heom geboden wæs fram heora lareowe þæt feala þusenda forwyrðaþ oft þurh anes mannes gilt 
186.19e.33: þonne hit biþ geboden fæstan for ealles folces neode and sum man hit þonne tobrycþ þurh his gifernesse þonne hæfþ eal folc se scyldiga and se unscyldiga micele wræþe æt gode þurh his ænne gilt þe he nolde healdan þa þincg þe heom for folces neode geboden wæs 
186.19e.34: ah uton we nu gecyrran to criste mid inwerdere heortan and heonanforþ ælces yfeles geswican and rihtlæcan us sylfe on eallan þingan þæs þe we don magon 
186.19e.35: and biddan god ælmihtig þæt he us gemiltsige æt eallum urum sennan and þæt he us ahrædde of þære miclan ancsumnesse þe we oft habbað 
186.19e.36: drihten hlaford crist alys us ealle þurh þine micelan mildheortnesse and þæt we motan þinne willan gewyrcan ær we of þisan life gewitan 
186.19e.37: halig drihten gemiltsie us eallan amen 

