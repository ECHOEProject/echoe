her onginð be cristendome 

68.9.1: leofan men eallum cristenum mannum is micel þearf þæt hy heora cristendomes gescead witan and þæt hy heora cristendom rihtlice healdan 
68.9.2: be cristes agenum naman synd cristene genamode forðan crist is cristenra heafod 
68.9.3: and ealle cristene men syndan to cristes limum getealde gif hy heora cristendom gehealdað mid rihte 
68.9.4: lytel fremað þeah cristen nama butan cristenum dædum 
68.9.5: ac se bið rihtlice cristen þe cristes larum and his lagum folgað 
68.9.6: ealswa se apostol cwæð 
68.9.7: qui se dicit in christum credere debet ambulare sicut et ipse ambulauit 
68.9.8: se ðe secge þæt he on crist gelyfe fare se þæs rihtweges þe crist sylf ferde 
68.9.9: and þeah hwa cweðe þæt he on crist rihtlice gelyfe and nelle his larum ne his lagum fylian he lihð him sylfum 
68.9.10: and crist eac on his godspelle cwæð þus 
68.9.11: si diligitis me mandata mea seruate 
68.9.12: he cwæð gif ge me lufiað fyliað minum larum 
68.9.13: forðam se ðe me ne lufað na ðe nele minum larum rihtlice fylian 
68.9.14: nu age we þearfe þe cristene syndon þæt we georne his larum and his lagum fylian 

68.9.15: leofan men 
68.9.16: hit gewearð on geardagum þæt god sylf spæc hludre stefne on sinay munte to moyse þam heretogan and to israhela folce 
68.9.17: and þus cwæð be him sylfum and be his agenum lagum 
68.9.18: ego sum dominus deus tuus et reliqua 
68.9.19: ic eom þin drihten he cwæð þe gelædde ðe ut of egiptum 
68.9.20: ne weorða þu fremde godas 
68.9.21: ne ðu þines drihtnes naman genamige on idel 
68.9.22: wite þæt þu þone restedæg freolsige georne 
68.9.23: weorða geornlice fæder and moder 
68.9.24: ne beo ðu ænig manslaga 
68.9.25: ne afyl ðe mid forligere 
68.9.26: ne sceaða þu 
68.9.27: ne leoh ðu 
68.9.28: ne girn ðu oðres mannes wifes ne æniges þinges þe oðer man age ne girn þu on unriht 
68.9.29: ðas tyn beboda god sylf gedihte and awrat and moyse betæhte 
68.9.30: and crist on his godspelle eft hy geswutelode 
68.9.31: and he georne eac lærde þæt manna gehwylc oðrum beode þæt þæt he wille þæt man him beode 
68.9.32: ðæt is rihtlic lagu and se bið gesælig se ðe hi gehealdeð 
68.9.33: ðas beboda and fela hertoeacan we scylan healdan 
68.9.34: þæs ðe us cristes bec gelomlice lærað 
68.9.35: gif we gode willað rihtlice hiran swa swa us þearf is and eall þæt gelæstan þæt þæt we behetan þa we fulluht underfengan oððon þa ðe æt fulluhte ure foresprecan wæron 

68.9.36: eala leofan men us is swiðe micel ðearf þæt we ofer ealle oðre þing god huru lufian 
68.9.37: and his larum and lagum geornlice fylian 
68.9.38: and his halgan cyrcan singallice weorðian 
68.9.39: ealle we habbað ænne heofonlicne fæder and ane gastlice modor 
68.9.40: seo is æcclesia genamod 
68.9.41: þæt is godes cyrice 
68.9.42: and þa we sceolon æfre lufian and weorðian 
68.9.43: and næfre hire derian wordes ne weorces 
68.9.44: ac griðian hy simle and healdan unwemme and a butan glemme 
68.9.45: la hwæt fremað cyrichatan cristendom on unnyt 
68.9.46: forðam ælc þara bið godes feond þe bið godes cyrcena feond and þe godes cyrcana riht wanað oððe wyrdeð 
68.9.47: and egeslice spræc sanctus gregorius be ðam þa ða he þus cwæð 
68.9.48: si quis æcclesiam dei denudauerit uel sanctimonia uiolauerit anathema sit 
68.9.49: ad quod respondentes omnes dixerunt amen 
68.9.50: se ðe godes cyrcan he cwæð rype oððe reafige oððe halignessa grið brece a he forweorðe 
68.9.51: and romana witan him andwyrdan sona and anmodlice cwædan amen ealle 
68.9.52: þæt bið on englisc swa hit geweorðe 
68.9.53: eala rihte gedafenað cristenum mannum þæt heo crist sylfne geefenlæcan georne þæs ðe hy don magon 
68.9.54: and cristes circan weorðian and werian 
68.9.55: and swa don eac georne swa se halga gast lærð þæt we don sceolan 
68.9.56: ðæt is þæt gehwa georne unriht forlæte and inwerdre heortan hwyrfe to rihte for gode and for worulde 

68.9.57: la hu mæg man eaðost gehwyrfan fram yfele and fram unrihte butan þæt man deofol georne forbuge 
68.9.58: and his undæda ealle forhogie and wið his unlara geornlice scilde 
68.9.59: and wið þa deoflican eahta synna dæges and nihtes warnige simble 
68.9.60: ðæt is gitsung and gifernes galnes and weamodnes unrotnes and asolcennes gylpgeornes and ofermodignes 
68.9.61: of þyssan eahta deofles cræftan ealle unðeawas up aspringað 
68.9.62: and syððan tobrædað ealles to wide 
68.9.63: ðonne syndon eahta healice mægnu þurh godes mihte mannum gescifte 
68.9.64: ðæt is rumheortnes and syfernes clænnes and modþwærnes glædnes and anrædnes sibgeornes and eadmodnes 
68.9.65: mid þysan mægnan we us scylan werian and þurh godes fultum deofol oferwinnan and his unðeawan fæste wiðstandan 

68.9.66: leofan men ure drihten spræc to moyse hwilum and be ðære gitsunge þus cwæð 
68.9.67: non concupiscas ullam rem proximi tui 
68.9.68: ne girn þu on unriht he cwæð æniges þinges þe oðer man age 
68.9.69: and se apostol cwæð 
68.9.70: radix omnium malorum est cupiditas 
68.9.71: gitsung is wyrtruma he cwæð æghwylces yfeles 

68.9.72: leofan men doð swa ic lære 
68.9.73: scildað wið þa gitsunga æfre swiðe georne 
68.9.74: and wearniað eac simble wið gifernesse georne 
68.9.75: ðurh gifernesse adam forlet ærest paradisum 
68.9.76: and eac ic lære georne manna gehwylcne þæt ænig ne afyle mid fulum forligere æfre hine sylfne 
68.9.77: ne ænig man ne healde yrre on his heortan ealles to lange 
68.9.78: ne ænig man þurh woruldhoge forsorgie to swyðe ac hihte on his drihten 
68.9.79: ne æfre ænig man idelnesse lufige ealles to swiðe and ealles to gelome 
68.9.80: ne æfre ænig man unnyt lof and idel gelp lufige to swyðe 
68.9.81: ne æfre ænig man ofermetta lufige ac æfre hy ascunige 
68.9.82: and scilde man eac wið mansliht æfre swiðe georne 
68.9.83: and scilde man wið galnesse and wið æwbryce georne 
68.9.84: and wið ælc wohgestreon byrge man georne and stryne mid rihte 
68.9.85: unrihte gemeta and woge gewihta aworpe man georne 
68.9.86: and æfre ænig man oðrum ne swicige ealles to swyðe 
68.9.87: ne ænig man oðerne to nearwe ne hæfte ne on unriht ne geþeowige 
68.9.88: ne ænig man þurh reaflac oðerne ne rype 
68.9.89: ne ænig man oðerne on unriht ne fordeme 
68.9.90: ne ænig man oðerne ne tyrige ne ne tyne ealles to swiðe 
68.9.91: ne ænig man hine sylfne mid mane ne forswerige 
68.9.92: ne on leasre gewitnesse ænig man ne stande 
68.9.93: ne ænig man ne gewunige þæt he huxlice onhysce 
68.9.94: ne þurh hyruwnesse god gegremige 
68.9.95: ne ænig man to hlagol sy ne færinga to fægen ne eft ne beo to ormod 
68.9.96: ne ænig man oðerne bæftan ne tæle ne hyrwe to swyðe 
68.9.97: ne ænig man andan ne healde on his heortan ealles to fæste 
68.9.98: ne ænig man oðerne ne hatige to swyðe 
68.9.99: ne ænig man ne gewunige þæt he mid yfelum wordum to wyrgende wyrðe 
68.9.100: ne ænig man ne sy to sacful ne ealles to geflitgeorn 
68.9.101: ne ænig man ne lufige druncen to swyðe ne fule oferfylle 
68.9.102: ne ænig man myrtenes æfre ne abite ne blodes abyrige 
68.9.103: ne æfre ænig man wiccecræft æfre begange 
68.9.104: ne ænig man idola weorðige æfre 
68.9.105: ne ænig man gemanan wið amansumode hæbbe 
68.9.106: sunnandæges weorðunge ænig man ne forgyme 
68.9.107: ælc man his teoðunga gelæste mid rihte 
68.9.108: freolsa and fæstena healde man georne 
68.9.109: þæt man gode behate ne leoge man æfre 
68.9.110: ne ænig man mid unandettan heafodleahtrum husles ne byrige ac andette and bete ær he husel þicge 

68.9.111: eac ic lære georne manna gehwylcne þæt he his synna andette georne his scriftan 
68.9.112: and mid dædbote clænsige hine sylfne and bletsunge æt bisceope and mildsunge gyrne 
68.9.113: forðam understande se ðe wille eall hit mæg to þearfe 
68.9.114: ealswa þæt godspell cweð 
68.9.115: penitentiam agite adpropinquabit uobis regnum cælorum 
68.9.116: doð dædbote eowra synna and eow sona wyrð heofona rices duru raðe untyned 
68.9.117: leofan men on eornost ic lære cyrrað fram yfele and fram unrihte and doð to gode a swa lengc swa mare 
68.9.118: gymað georne godes lage and healdað hy fæste and gelome on gearfæce gearwiað eow to husle 
68.9.119: eala leofan men ne latiað na ne latiað ac ofstlice efstað and to gode wendað 
68.9.120: and se ðe wære gitsiend oðra manna þinga and æhta weorðe of his agenan rihte begitenan rumgeoful 
68.9.121: se ðe wære gifre weorðe se syfre 
68.9.122: and se ðe wære galsere on fulan forligere weorðe se clænsere his agenre sawle 
68.9.123: se ðe wære weamod weorðe se geþyldmod 
68.9.124: and se ðe wære hohmod weorðe se glædmod 
68.9.125: se ðe wære idelgeorn weorðe se notgeorn 
68.9.126: se ðe wære lofgeorn for idelan weorðscipe weorðe se carful hu he swiðost mæge gecweman his drihtne 
68.9.127: se ðe wære ofermod weorðe se eadmod 
68.9.128: se ðe wære sceaðigende weorðe se tiligende on rihtlicre tilðe 
68.9.129: se ðe wære slapol weorðe se full wacor 
68.9.130: and se ðe wære full slaw weorðe se unslaw to cyrcan gelome for agenre þearfe 
68.9.131: se ðe wære leassagol weorðe se soðsagol 
68.9.132: se ðe wære bæcslitol weorðe se wærsagol 
68.9.133: se ðe wære stuntwyrde weorðe se wiswyrde 
68.9.134: and se ðe on unriht abysgode hine sylfne se on halgum gebedum abysgie hine simle 
68.9.135: and se ðe wære ungeleafful rihtes geleafan weorðe se geleaffull godcundes rihtes 
68.9.136: ðus man sceal ælc unriht mid rihte gebetan and unweod aweodian and god sæd aræran 

68.9.137: nu la leofan men gelyfað huru georne and anrædlice beþencað þæt annes and þrynnes on godcundnesse an is 
68.9.138: þæt is fæder and sunu and frofergast 
68.9.139: ealle þa ðry naman befehð an godcund miht 
68.9.140: and is untodæled an ece god wealdend and wyrhta ealra gesceafta 
68.9.141: se is to lufianne and to weorðianne ofer ealle oðre þingc 
68.9.142: and riht is þæt ælc cristenman eac oðerne lufige and healde mid rihte 
68.9.143: and þæt ænig oðrum ne beode butan þæt he wille þæt man him beode 
68.9.144: ne ænig ne syrwe ne oðrum ne swicige ac healde ælc oðerne mid rihtre getrywðe 

68.9.145: ic lære eac georne manna gehwylcne þæt he godes ege hæbbe æfre on gemynde 
68.9.146: and godes hus simle weorðige and werige 
68.9.147: and sece gelomlice him sylfum to ðearfe 
68.9.148: sibbe and some lufige man georne 
68.9.149: and ælc fracodlic facn æfre aworpe 
68.9.150: and æghwylcne hæðenscipe wordes and weorces forhogie man æfre 
68.9.151: godcundre lare folgie man georne 
68.9.152: and inweardre heortan cleopie man to criste oft and gelome 
68.9.153: and cyrcan gegrete mid leohte and lacum swa man oftost mæge 
68.9.154: rihte teoðunga gelæste man glædlice 
68.9.155: and godes sacerdan hlyste man georne 
68.9.156: and hy for godes ege lufige and weorðige 
68.9.157: ut dominus dicit qui uos audit et reliqua 
68.9.158: ælmesgedal dæle man gelome 
68.9.159: mete þam ofhingredum 
68.9.160: drenc þam ofþyrstum 
68.9.161: hushleow gefarenum 
68.9.162: wæfels þam nacedum 
68.9.163: frofer þam dreorigum 
68.9.164: neosunge þam seocum 
68.9.165: and byrgene þam deadum 
68.9.166: widewan and steopcild werige man and nerige 
68.9.167: and þearfena gehwylcum helpe man georne 
68.9.168: domas and dihtas rihte man georne þæt leod and lagu trumlice stande 
68.9.169: beo manna gehwylc hold and getrywe his woruldhlaforde æfre mid rihte 
68.9.170: and beo hlaforda gehwylc milde his mannum 
68.9.171: and hy næfre ne swence on unriht to swyðe 
68.9.172: beo manna gehwylc milde on mode 
68.9.173: and mildsige for godes ege þær he derian mæge 
68.9.174: godfæder his godbearn lufie and lære and unrihtes styre 
68.9.175: paternoster and credan mymerian þa yldran and tæcan heora gingran mid rihtan geleafan 
68.9.176: on manna gehwylces mode and muðe soðsagu stande 
68.9.177: on heortan and on weorcan clænnes gelufige 
68.9.178: on þance and on þeawum syfernes gelicige 

68.9.179: eac ic lære georne manna gehwylcne þæt he his luste to swiðe ne fulgange 
68.9.180: ac mid forhæfednesse oft and gelome wylde hine sylfne him sylfum to þearfe 
68.9.181: and doð swa ic lære 
68.9.182: hyran þa gingran georne heora yldran 
68.9.183: and lufian and læran þa yldran heora gingran 
68.9.184: and þa ðe lifes weg lædan cunnan gebringan on rihtwege þa ðe ær dweledan 
68.9.185: and styre man þam stuntum and hlyste man þam wisum 
68.9.186: and afæstnige man simble georne on heortan godcunde þearfe 
68.9.187: and ealne modes hiht on god sylfne besette man fæste 
68.9.188: ondræde man domdæg and for helle agrise 
68.9.189: and ece reste earnige man georne 
68.9.190: and æghwylce dæge a manna gehwylc forhtige for synnum 
68.9.191: and æfre him gehende endedæges wene 
68.9.192: eala hwæt se bið on worulde wis and gesælig þe þis eal geþenceð oft and gelome 
68.9.193: and þe godes beboda geornlice gymeð 
68.9.194: and on godes mildheortnesse fullice gehihteð 
68.9.195: and se ðe soðe lufu to gode and to mannum gehealdeð mid rihte 
68.9.196: and mid rihtre dædbote clænsað hine sylfne and ærran gewyrhta georne begeomerað 
68.9.197: forðam god sylfa behet synfullum mannum þæt he wolde mildsian gif hy woldon earnian 
68.9.198: ealswa se witega sang and sæde þa þa he þus cwæð 
68.9.199: querite dominum dum inueniri potest et reliqua 
68.9.200: item propheta dicit 
68.9.201: in quacumque die peccator conuersus fuerit et reliqua 
68.9.202: et dominus in euangelio dicit 
68.9.203: gaudium est angelis dei et reliqua 

68.9.204: eala leofan men utan nu efstan and ure lifwegas geornlice rihtan 
68.9.205: and ne latian na to lange ne ealles to swyðe þy læs ðe we forweorðan þonne we læst wenan 
68.9.206: ac utan us sylfe mid godan geþance on worde and on weorce wenian to rihte 
68.9.207: and geearnian þa myrhðe mid godes fylste þe þam is gegearwod þe gode wel gehyrað and his lage healdað þa hwile þe hy libbað 
68.9.208: a sy ecum gode lof and weorðmynt 

68.9.209: leofan men understandað þæt ærest cristenra manna gehwylc ah ealra þinga mæste þearfe þæt he cunne godes riht ongitan þurh lare and lage 
68.9.210: and gelyfan anrædlice on god ælmihtigne þe is wealdend and wyrhta ealra gesceafta 
68.9.211: and syððan is eac þearf þæt gehwa understande hwanan he sylf com and hwæt he sylf is and to hwam he gewyrðan sceal 
68.9.212: of eorðan gewurdan ærest geworhte þa þe we ealle of coman 
68.9.213: and to eorðan we scylan ealle geweorðan 
68.9.214: and syððan habban swa ece wite a butan ende swa ece blisse swa hweðer swa we on life ær geearnedon 
68.9.215: eala lytel is se fyrst þyses lifes 
68.9.216: and lyðre is þæt we lufiað and on wuniað 
68.9.217: and foroft hit wyrð raðost forloren þonne hit wære leofost gehealden 
68.9.218: ac utan don swa us micel þearf is tilian þæs ðe us næfre ne ateorað 
68.9.219: lufian god eallum mode and eallum mægne 
68.9.220: and wyrcan georne his willan 
68.9.221: his willa is þæt we a æfter ure agenre þearfe geornlice winnan 
68.9.222: and þæt geearnian þæt we to gelaðode synd 
68.9.223: þæt is heofona rice 
68.9.224: ðæt he hæfð gegearwod ælcum þara þe his willan gewyrcað her on worulde 
68.9.225: utan don eac swa we þearfe agan 
68.9.226: beon mildheorte and ælmæsgeorne 
68.9.227: and eadmode and soðfæste 
68.9.228: and unswicole and rihtwise þæs þe we magon on eallum þingum 
68.9.229: and geþencan hwæt we behetan þa we fulluht underfengon oððon ða þe æt fulluhte ure foresprecan wæron 
68.9.230: þæt is þæt we woldan a god lufian and on hine gelyfan and his bebodu healdan 
68.9.231: and deoful ascunian and his unlara georne forbugan 
68.9.232: ðis man behet for ælcne þara þe fulluht underfehð 
68.9.233: and þeah þæt cild for geoguðe sprecan ne mæge þonne hit man fullað his freonda forespræc forstent him eall þæt ilce þe hit sylf spræce 
68.9.234: is þeh ma manna þonne þearf wære þe ðysses behates gescead ne cunnon 
68.9.235: twa word behealdað micel abrenuntio and credo 

68.9.236: leofan men for ure ealra þearfa crist com on þis lif and for ure neode deað þrowade 
68.9.237: ær ðam timan næs ænig man on worulde swa mære þæt he on an ne sceolde to helle swa he heonan ferde 
68.9.238: swa forð ahte deofol geweald ealles mancynnes eall for ure yldrena gewyrhtum 
68.9.239: ac micel geþolade crist þurh his mildheortnesse for ure þearfe þa he let hine sylfne bindan and swingan and on rode ahon and him ægðer þurhdrifan mid isenum næglum ge fet ge handa and swa deaðe acwellan 
68.9.240: ac he geswutelode swaþeah ðy þriddan dæge þa he of deaðe aras þæt he ægðres geweald hæfð ge lifes ge deaðes 
68.9.241: him simble sy lof and wuldor a in ealra worulda woruld a butan ende amen 

