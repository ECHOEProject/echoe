18.42.1: ne beode we nanum mannum nane niwe bebodu 
18.42.2: ac do gehwa hu him sylfum gebeorhlicost þince gif he þyllicum bysenum and larum fuligan nele be þam ðe god cwæð 
18.42.3: qui uos spernit me spernit et qui uos audit me audit 
18.42.4: þæt is þe ðe minne þeowan forsyhð þonne he him teala læreð and riht þe forhogað god sylfne and þe ðe godes þeowan gehyrsumað þonne hi wisdom and godes lara tæcað þonne hyrað hig gode sylfum 
18.42.5: forþan þe godes þeowa is godes speliend on þisum life þonne he godes folce godes riht manað and segð and byt þæt hi rihtlice for gode heora lif libban 
18.42.6: hwæt þas þeofas oft and þa reþan reaferas þe unrihtlice þurh deofles lare strudiað oðra manna æhta and heora yrfe stelað wenað þæt hi hit næfre agyldan ne þurfan gif hi hit her magon formyrþrigan mid manaþum and mid heora lotwrencum 
18.42.7: þonne wenað hi soðlice and on heora gebærum tellað þæt hi hit habban wið god gebet and bediglod 
18.42.8: and lætað heom eaþelice embe þæt and prutlice oft on heora druncen swylces gylpað 
18.42.9: ac ic wat þeahhwæþere untwylice þæt hi earmlic and ungeendolic wiðerlean habban sceolan heora wohlican gestreones and þæs deoflican gylpes swa swa þis halige gewrit her segð 
18.42.10: þonne hi æfre æfter heora forðsiðe sorhfulle standað on þære deopan helle on cyle and on hæton and on þære byrnendan racenteage 
18.42.11: þæt him þa wiðerlean wraðe forgyldað 
18.42.12: þonne ða deofla þe hig ær on hyra life to swylcum tyhtan and forspeonan and settað embe hwile onufan þære byrnendan þele þe ðar gegearcod is 
18.42.13: þy þele is eall atimplod mid attrenum pilum and scearpum tindum 
18.42.14: and him standað beforan ealle his mandæda and his unriht feohgestreon 
18.42.15: and hi hit wyllað þonne agifan þam þe hit ær ahton 
18.42.16: ac hi hit him ne magon befæston ne hi nyton hu 
18.42.17: ne hi hit ne magon hym mid nanum þingon forgyldon 
18.42.18: buton mid him sylfum on þam picweallendan seaðe þar hi sceolan on beon gewislice beduppede up oð þone muð eallne weg þa þriddan tide þæs dæges 
18.42.19: ofer þam seaþe þære hellican susle and þæra deoflica tintregena sitt seo ealde hellwyrigend 
18.42.20: and heo æfre scyfð swiðe biterlice þa earman sawla into þam picweallendan seaðe mid hyre irenan force 
18.42.21: þeo byð æfre byrnende 
18.42.22: and oðre hwile þonne hi man up tyhð of þam grimlican seaðe þonne læt man hi eft þærrihte to þære foresædan þele þeo is eall aplantod mid ættrenum pilum eall swa þicce swa iles byrsta 
18.42.23: and hi sceolon þaronufan sittan swiðe unsofte þriddan dæl þæs dæges and þriddan dæl þære nihte for heora ærgewyrhtum 
18.42.24: cunnian þonne bealdlice hu wel him licie þeo byrnende þelu and þa hatan tindas on to ridenne be þam þe him ær licodon oðra manna hengestas to stelenne 
18.42.25: þonne sceolon hi eac standan on þære fyrenan racenteage gebundenne swiðe hreowlice on gangendra wulfa gelicnysse 
18.42.26: þar hi sceolan beon stundmælum on heora gewrixle 
18.42.27: forþan ðe hi her ær on life on heora mode beoð winnende and wedende swa þa strudendan and þa bitenden wulfas 
18.42.28: hwæþere ic wene þonne þæt hym eallinga þeo byrnende racenteah swa wel ne licie swa him her doð heora latteaga þe hi oðra manna hors and yrfe mid wriðan and læddan 
18.42.29: þyllice wita witodlice and oðra ungelice þe on helle synd þam synfullum gegearcode and synde nu to forbugenne and to warnienne þurh synna geswicennysse 
18.42.30: and byð to scunigenne eallum cristenum mannum ge þam rican ge þam heanan ge þam gehadodan ge þam læwedan swa us godes bec æghwar lærað on halgum gewritum 
18.42.31: þi us is mycel þearf þæt we us georne scyldan þa hwile þa we þæt andgyt habbað and hæle and strengþe wið deofla searocræftum 
18.42.32: and don æfre good swa we oftost magon be ure mihte and mæþe 
18.42.33: swa swa god iu þurh þone witegan dauid bead and þus cwæð 
18.42.34: declina a malo et fac bonum 
18.42.35: buh æfræ fram yfele and do god swa þu oftost mage 
18.42.36: we specað embe godes riht and embe ure sawle þearfe forþi þæt ge heononforð beon þe rotran and þe wærran on godes gehealdsumnesse and on godum þeawum ægþer ge for gode ge for worulde 
18.42.37: forþan þe we synde godes bydelas þonne we godes geban beodað 
18.42.38: gif we hit forsuwiað and forgymeleasiað ne byð us na geborgen wið god 
18.42.39: wite ge to soþan þæt we us sylfe alusað þonne we eow godes lare bodiað and godes riht secgað 
18.42.40: and ge soðlice beoð scyldige wið god gif ge þurh gymeleaste forgitað and forhicgað gode to teonan þa þing þe we eow tæcað to donne and to healdenne 
18.42.41: gif ge lustlice and eadmodlice godes lare hlystan wyllað and swa full and swa forð ge mid mode ge mægne gefyllan swa ge fyrmest magon þonne forgifð eow god on heofena rice ece reste to edleane and ece myrhþe eowres geswinces 
18.42.42: and gif ge nellað þonne sculan ge hit wraþe gebicge 
18.42.43: we habbað on þysum cwyde oftæwe gehrepod embe halige ælmyssan þe man godes þances ægþer ge to cyrican ge earmum mannum for godes lufan don sceal 
18.42.44: nu syndon fela cynna ælmyssan þeah man ealle to cyrican don ne magon æt anum sæle 
18.42.45: on ælcere stowe man mæg godes willan þurh ælmessan wyrcan and þurh oþre goode dæda 
18.42.46: mycel ælmesse byð þæt man man fullige and to fulluhte nime and swa þone hæþenan deoflum ætbrede 
18.42.47: and mycel ælmysse byð þæt man geongum men wisdom lære and hine for his dysige gelome beswinge oþþæt he wis by 
18.42.48: and ælmysse byð eac þæt man mid mæssan and mid oðrum halgum gebedum for eall cristen folc þingað ægþer ge for þa þe synd forðfarene of þisum life ge for þa þe on life synde 
18.42.49: forþan nis nan ælmyssan on þisum life þes þe us bec secgað swa mære ne swa good swa is þeo halige mæsse gif man aþer singð oððe for cwicne man oððe for deadne 
18.42.50: and þæt is mycel ælmesse þæt man cyrican arære and þæt man þarto land are gesylle þe him to anhagie gode to lafe and cyrican botie and bricge wyrce ofer deope wæter and ofer fule wegas 
18.42.51: and dæl godes þances georne þæt þæt he habbe butan idelum gylpe swa him onhagie 
18.42.52: and mid forespæce helpe wudewum and steopcildum and ælþeodigum mannum 
18.42.53: and fede þearfan and scrude husiege eac and fyrige baþige and beddige 
18.42.54: and him sylfum to þearfe gelome gebedrædene begite on mæssan and on sealmsange and 
18.42.55: teoþige godes þances eall þæt he habbe 
18.42.56: and wege hine sylfne swa hine oftost onhagie 
18.42.57: and halige stowe gegrete mid leohte and mid oðre ælmyssan 
18.42.58: and gife his hushleow and mete gif he habbe 
18.42.59: and seoce men geneosige and sarigmode gefrefrige 
18.42.60: and deade he byrige on godes cyricheige 
18.42.61: and gif he ænigum men gewealdes ahwar abulge forgife hit for godes lofe 
18.42.62: we ne magon nu þe ealle ælmessan anemnige 
18.42.63: ac ic eow nu bidde þæt ge þis spel georne smeagon and godes willan gewyrcan swa ge oftest magon þæt he eow þurh gode dæda to heofenan gelæde 
18.42.64: georne we witon þæt gode licað swa man mare for his lufe to gode gedeð 
18.42.65: swa he maran mede onfehð æt urum drihtne hælende criste and he us gelæt to heofena rice æfter urum forðsiðe gif we his willan her wyrcað 
18.42.66: nu agan we mycele þearfe þæt we hine lufie 
18.42.67: þonne lufað he us mid eallum his halgum on hefenum 
18.42.68: sy him lof and wuldor a on ecnesse amen 

