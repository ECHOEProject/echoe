49B.6.1: wulfstan arcebisceop greteð freondlice þegnas on ðeode gehadode and læwede ealle gemænelice þa ðe him betæhte sindon for gode to wissianne 
49B.6.2: and ic bidde eow for godes lufan þæt ge þises gewrites giman and on hwiltidum hit on gemynde habban 
49B.6.3: forðam þeah ðe hit leohtlic minegung þince hit is þeah þearflic 
49B.6.4: gime se þe wille 

49B.6.5: leofan men understandað þæt ærest cristenra manna gehwilc ah ealra þinga mæste þearfe þæt he cunne godes riht ongitan þurh lare and þurh godcunde lage 
49B.6.6: and gelifan anrædlice on god ælmihtigne þe is wealdend and wyrhta ealra gesceafta 
49B.6.7: siððan is eac þearf þæt gehwa understande hwanan he come and hwæt he is and to hwan he gewurðan sceal 
49B.6.8: of eorðan wurdan geworhte ærest þa ðe we ealle of comon 
49B.6.9: and to eorðan we sculon ealle gewurðan 
49B.6.10: and siððan habban swa ece wite aa buton ende swa ece blisse swa hwæðer swa we on life ær geearnodon 
49B.6.11: eala litel is se first þises lifes 
49B.6.12: liðre is þæt we lufiað and on wuniað 
49B.6.13: and foroft hit wyrð raðost forloren þonne hit wære leofost gehealden 
49B.6.14: ac uton don swa us micel þearf is tilian we þæs þe us næfre ne ateorað 
49B.6.15: lufian god eallum mode and eallum mægne 
49B.6.16: and wyrcan georne his willan 
49B.6.17: his willa is þæt we aa æfter ure agenre þearfe geornlice winnan 
49B.6.18: and þæt geearnian þæt we to gelaþode syn 
49B.6.19: þæt is heofona rice 
49B.6.20: þæt he hæfð gegearwod ælcum þara þe his willa wircð her on worlde 
49B.6.21: uton don eac swa we þearfe agan 
49B.6.22: beon mildheorte and ælmesgeorne 
49B.6.23: and eadmode and soðfæste 
49B.6.24: and unswicole and rihtwise þæs þe we magon on eallum þingum 
49B.6.25: geþencan hwæt we beheton þa we fulluht underfengon oððe þa þe æt fulluhte ure foresprecan wæron 
49B.6.26: þæt is þæt we woldan a god lufian and on hine gelifan and his bebodu healdan 
49B.6.27: and deofol ascunian and his unlara georne forbugan 
49B.6.28: þis man behet for ælcne þara þe fulluht underfehð 
49B.6.29: and þeah þæt cild for geoguðe sprecan ne mæg þonne hit man fullað his freonda forspræc forstent him eal þæt ylce þe hit silf spræce 
49B.6.30: is þeah ma manna ðonne þearf wære þe þises behates gescad ne cunnan 
49B.6.31: twa word behealdað micel abrenuntio et credo 
49B.6.32: understande se þe cunne 

