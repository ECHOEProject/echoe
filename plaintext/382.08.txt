382.8.1: gode and his sylfes synna geeceþ 
382.8.2: and us is eac mycel nedþearf þæt we geþencean hu drihten us mid his þrowunga alesde from deofles onwalde þa he on rode galgan astag and his þæt deorwyrðe blod for ure hælo ageat 
382.8.3: forþon we sceolan weorðian þæt halige sigetacen cristes rode and æfterfylgeon and biddon ure synna forgifnessa ealle ætsomne swa he for us ealle þrowade on ðære rode and ealle þa saran edwita and þa heardan þrowunga þe he adreag æt þæm unlædan folce iudea 
382.8.4: eal he þrowode þæt forðon þe he wolde us from ecum witum generian and us gelædon on þa ecean eadignesse 
382.8.5: ac hwæt is þæt þæm men sy mare þearf to þencenne þonne embe his sauwle þearfe and hwonne se dæg cume þe he sceole wið þæm lichomon hine gedælon and hwylce latteowas he hæbbe and hwyder he gelæded sy þe to wite þe to wuldre 
382.8.6: sweotollice we magon ongeotan þæt þa syndon heowcuðe þe we geseon ne magon 
382.8.7: swa eac monegum men genihtsumað þisse worlde gestreon æt his ende 
382.8.8: þeahhwæþere he sceal winnan and sorgian hwonne se dæg cume þæt he sceole þæs ealles idel hweorfan buton he ær hwæt mid godum willan for gode gedyde 
382.8.9: þonne is ungelic be þon ecan life þæt mæg begeotan ælc man þara þe her wile mid godum willan godes bebodu healdan and se þe hit begyteþ þon bið ece eadignes geseald 
382.8.10: us is þonne nedþearf þæt we secan þone læcedom ure sauwle forþon þe drihten is swiðe mildheort se us trymede and lærde 
382.8.11: he cwæþ nelle ic þæs synnfullon mannes deað ac ic wille þæt he libbe and to gode gecyrre 
382.8.12: forðon we sceolan mid ealle mod and mægene to gode gecyrran and don soðe bote ure yfeldæda 
382.8.13: þonne forgifeþ us drihten ure synna forgifnesse and ece lif æfter þisse worolde 
382.8.14: eaþmodgiaþ eow sylfe under þære mihte godes handa 
382.8.15: þonne genyreþ he eow of eallum deofles costungum 
382.8.16: forðon þe drihten næfre ne forsyhþ þa eaþmodan heortan ne þa hnescestan 
382.8.17: men þa leofostan geþenceaþ þæt ge gelomlice winnað and a embe þæt sorgiað þæt we urne lichoman gefyllan and gefrætwiað 
382.8.18: þonne gelimpeð þæt eft æfter feawum dagum oþþe feawum gearum þæt se ilca lichoma byð on byrgenne from wyrmum freten and forglendred 
382.8.19: forþon us is myccle mare nedþearf þæt we winnon ymbe ure saule þearfe seo biþ geandweard on heofnum beforan gode and his englum 
382.8.20: ic eow halsige cwæþ agustinus þæt ge gongan to byrgenne weligra manna 
382.8.21: þonne magon ge geseon sweotole bysene 
382.8.22: hie wæron welige on þyssum middangearde and heora wlenca wæron swiþe monigfealde on landum and on wingeardum 
382.8.23: and heora hordernu wæron mid monigfealdum wlencum gefylde and heora bliss and heora plegan wæron swiðe genihtsume 
382.8.24: behealdað nu georne eall þæt is from heora eagum gewiten 
382.8.25: hie hæfdon manige glengas deorwyrþra hrægla 
382.8.26: eac swylce hie hæfdon wif and cyfesa and heora fyrenlustas and wiste and plegan and oforgedrync and dyslice and unrædlice halsunga and mislice blissa hie hæfdon on hiora gedrynce 
382.8.27: and heora underngereordu and æfengereordu hie mengdon togædere 
382.8.28: ac hwyder gewiton þa welan and þa glengas and þa idlan blissa 
382.8.29: oþþe hwyder gewiton þa mycclan weorod þe him ymb ferdon and stodan 
382.8.30: and hwær syndon þa þe hie heredan and him olyhtword sprecan 
382.8.31: and hwær com seo frætwodnes heora husa and seo gesomnung þara deorwyrþra gimma oþþe þæt unmæte gestreon goldes and seolfres oþþe eal se wela þe him dæghwamlice gesamnodan ma and ma and nystan ne ne gemdon hwonne hie þæt eall anforlætan sceoldan 
382.8.32: oþþe hwær com heora snyttro and seo orþonce glaunes and se þe þa gebregdnan domas demde and seo wlitignes heora ræsta and setla oþþe seo manigfealde licetung heora freonda and seo myccle menigo heora þeowa and seo scylfring heora leohtfata þe him beforan burnon and ealle þa mycclan þreatas þe him mid ferdon and embþrungon 
382.8.33: ealle þa syndon nu from heora eagum gewitene and ofor þæt næfre efngemyndige hider eft ne cumaþ 
382.8.34: ah heora lichoman licggað on eorðan and beoþ to duste gewordne 
382.8.35: and þæt flæsc afulað and wyrmum awealleþ and neþer afloweþ and beoþ gewitene from eallum heora gefogum 
382.8.36: and þær noht elles ne wunað buton þæt an þæt se þe gesælig bið mæg hine sylfne be þære bysene læran 
382.8.37: and eac þæt gyt mare is þæt hie sceolan æfter þæm wlencum ece edwit þrowian buton him seo soþe hreow gefultmige 
382.8.38: forðon men ða leofestan don we soþe hreowe and bote ure synna þa hwile þe we on þyssum life syn 
382.8.39: alesan we ure saule þa hwile þe we þæt lif and þæt weorþ on urum gewealde habban 
382.8.40: þe læs se deaþ ær cume and we þonne ætsomne forleosan þæt lif and þæt weorþ and þonne syn gelædde mid urum feondum on ece forwyrde 
382.8.41: ne þearf þæs nan mon wenan þæt hine oþer mon mæge from ecum witum alesan gif he sylf nele his synna to bote gecyrran ær þæm ende his lifes 
382.8.42: forþon we sceolon nu beon gemyndige ure saula þearfe þa hwile þe we moton 
382.8.43: forþon þe æghwylc man sceal on worlde geearnian þæt him þæt god mote to ecum medum gegangan þæt him his freond æfter gedeþ 
382.8.44: se getreowa man sceal syllan his god on þa tid þe hine sylfne selest lyste his brucan 
382.8.45: and þæt sceal þonne beon gedon mid swiðe godum willan þæt man gode deþ þonne beoð gode andfenge þa god þe him mon æfter deþ 
382.8.46: and drihten þonne swiþe bliþlice ealle þa god mannum geleanað mid twyfealdre mede eces lifes 
382.8.47: eac we magon geþencean þæt þæt hefigre is þæt man mid mandædum and mid synnum him sylfum geearnige edwit þonne mon mid godum and soþfæstum dædum geearnige him þa ecean ræste æfter þisse worlde 
382.8.48: þonne sceolon we singallice gemunan þone egesfullan domesdæg se cumeþ nu ungeara and we þonne beoþ standende beforan drihtnes þrymsetle and anra manna gehwylc sceal forþ beran swa god swa yfel swa he ær dyde and þonne edlean onfon be his sylfes gewyrhtum þonne sceolon we nu gemunan ure nydþearfe and geneh geþencean emb ure saula þearfe þe læs ure deaþ urum feondum to gefean weorþe 
382.8.49: men þa leofestan geearnian we nu þæt ure se ytmesta dæg sy engla gefea and us seo upplice eadignes onfo 
382.8.50: gecyrron we nu to drihtnes willan forþon he us swyþe mildheortlice forþ laþode and þus cwæþ 
382.8.51: gecyrraþ to me þonne gecyrre ic to eow 
382.8.52: he þonne gecyrde to us þa he hider becom of his fæder rice and hine ungyrede þæs godcundan mægenþrymmes and gegyrede hine þeowlice mid þære menniscan tydernesse 
382.8.53: þa he geseah þæt eal manna cynn on missenlicum gedwolum from heora scyppende gewitene wæron ne forseah he hie na ac he wiste þæt hi wæron to deaþe gearwe 
382.8.54: þa gelaþode he hie to ecean life and ealre eaðmodnesse bysene he us on þæm manigfealdum wundrum onstealde þe he worhte 
382.8.55: and þa mæstan lufan and mildheortnesse he us gecyðde þa he lichomlicne deaþ geþrowode and eal mancyn alesde 
382.8.56: ge þa þe ær wæron godes þa gecorenan geara on helle and a on hine gehyhtton and his tocymes wyscton and wilnodan þæt he hie of þæm nearwan þeostrum alesde swylce he us eac æt his þrowunga of deofla onwalde alesde 
382.8.57: nis þæt þonne nænig man þæt þurfe þone deopan grund þæs hatan leges and þæs heardan leges gesecean buton þa þe heora sylfra ræd on ofergeotolnesse godes beboda forlætað 
382.8.58: hwæt we nu gehyrdon of hwylcumhugu dæle secggan be þæm eadmodnessum and mildheortnessum 
382.8.59: and hwæþre nis nænig man þæt asecggan mæge þa miltsa and þa lufan þe he wið þis mennisce cyn gecyþde 
382.8.60: and ne bideþ he æt us nænig oþor edlean buton þæt we urne lichoman and ure saule swa unwemme him ageofan on domesdæg swa he hie ær gesceop and us ætfæste 
382.8.61: forþon we sceolan nu beon þa hwile þe we on þysse worlde wuniaþ godes beboda swyþe gemyndige and ure saule þearfe 
382.8.62: and on eallum tidum secggan we him þanc ealra his miltsa and his eaðmodnessa and his geofena þe he us forgeaf 
382.8.63: and his noman we sceolan weorþian mid wordum and mid dædum and mid ealle mægene him þeowian 
382.8.64: þonne forgifeþ he us þæt we motan to widan feore his þa wuldorfæstan onsyne mid sibbe sceawian swa he sylfa cwæþ 
382.8.65: ic eom þysses middangeardes lif se þe fylgeþ me ne gæþ he on þeostro ah he hafaþ leoht eces lifes 
382.8.66: þæt is þæt wuldorfæste lif þætte englas and heahenglas and heahfæderas and witgan and ealle halige on drihtnes onsyne wuniaþ 
382.8.67: þær bið a ece gefea buton unrotnesse and geogoþ buton yldo 
382.8.68: ne biþ þær sar ne gewinn ne nænig uneþnes 
382.8.69: ne sorg ne wop ne hungor ne þurst ne ece ne yfel 
382.8.70: ne þær mon his feond findeð ne his freond forlæteþ 
382.8.71: ac þær wunian mot se þa stowe geseceþ mid engla sibbe on ecean wuldre for urum drihtne 
382.8.72: se leofað and rixað mid godfæder and mid þon halgan gaste a buton ende amen 

