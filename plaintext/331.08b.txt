be ðam seofanfealdan godes gyfan 

331.8b.1: isaias se witega awrat on his witegunge be ðam halgan gaste and be his seofanfealdum gifum 
331.8b.2: þa seofonfealda gyfa synd þus genamode 
331.8b.3: sapientia on leden þæt is wisdom on englisc 
331.8b.4: intellectus on leden andgyt on englisc 
331.8b.5: consilium on leden þæt is rædgeðeht on englisc 
331.8b.6: fortitudo on leden modes strengð on englisc 
331.8b.7: scientia on leden god ingehyd on englisc 
331.8b.8: pietas on leden arfæstnyss on englisc 
331.8b.9: timor domini on leden godes ege on englisc 
331.8b.10: ðas seofanfealdan gyfa soðlice wæron on urum drihtne be fullum ðingum 
331.8b.11: and se halga gast hi todælð dæghwamlice gyt cristenum mannum ælcum be his mæðe and be his modes geornfulnesse ealswa biscopas on biscpunge to gode sylfum wilniað georne 

331.8b.12: and witodlice se man hæfð wisdom þurh godes gyfe þe wislice leofað and symle smeað hu he gode gecweman mæge 
331.8b.13: and se hæfð god andgyt þurh godes gyfe þe hit gewent to his drihtnes willan mid godum weorcum symle 
331.8b.14: and se hæfð godne ræd þurh godes gyfe þe him gerædað æfre hwæt him to donne sy and hwæt to forlætenne 
331.8b.15: and se hæfð modes strencðe ðurh godes gyfe þe mycel mæg forberan and geðolian and on eallum earfoðnyssum æfre bið geðyldig and eft on godum gelimpum ne forlæt his anrædnesse ac bið aa gefædd on æghwylce wisan swa þæt he ne bið ne on gefean to fægen ne on wean to ormod 
331.8b.16: and se hæfð god ingehyd þurh godes gyfe þe godnysse and bilewitnysse lufað and bið betera wiðinnan þonne he wiðutan sy geðuht and can him gescead betweox soðe and unsoðe 
331.8b.17: and se hæfð arfæstnysse þurh godes gyfe þe arfæst byð and mæð cann on oðrum mannum on his gelicum ge on læssan mannum and nele forseon ne gescyndan oðerne ne mid worde ne mid weorce 
331.8b.18: and þonne is godes ege seo seofoðe gifu þissera gastlicra gifa and seo gifu is angin ealles wisdomes and se ðe godes ege fullice hæfð ne forlæt he na fela þæs þe his sawle þearf bið to hæbbenne and to healdenne 
331.8b.19: and se man þe bið bedæled ealra ðissa seofan gifu nis he na gode wyrð ne to gode belimpð ne he næfre gode ne geþyhð butan he ær his ende geearnige þæt betere and godes willan þurh sum ðing gewyrce 

331.8b.20: nu hæfð se yfela gast and se ungesawenlica feond herongean seofonfealde ungifu þæt syn unþearfa manegra manna and ða syndan wiðerræde mid ealle on ælce wisan þyssum godum godes gyfum þe we herbeforan ymbe sædan and ða he dælð dæghwamlice þam mannum þe ungesælice him gehyrsumiað and godes gyfa ne gymað ne godes ege nabbað ne godes lage healdeð ac fyligeað heora luste and idelum gewille 
331.8b.21: and þa yfelan ungifa þæs arleasan deofles syndan þus genamode on ledengereorde 
331.8b.22: insipientia þæt is unwisdom 
331.8b.23: stultitia þæt is stuntnys 
331.8b.24: inprouidentia þæt is receleasnys 
331.8b.25: ignauia þæt is wacmodnys 
331.8b.26: ignorantia þæt is nytennys 
331.8b.27: impietas þæt is arleasnys 
331.8b.28: temeritas þæt is dyrstignys 

331.8b.29: ælc riht wisdom is cumen of gode forðam þe god sylf is se soða wisdom 
331.8b.30: and ælc man bið gesælig and eadig þe hæfð þæne wisdom þe of godes agenre gyfe cymð and ðurh þæt his agen lif gelogað mid wisdome 
331.8b.31: se wisdom is swa we ær cwædon þæs halgan gastes gifu 
331.8b.32: and deofol sæwð þærtogeanes unwisdom and swicdom and gedeð swa þurh þæt þæt unsælig man wisdomes ne gymeð ne wislice his lif ne fadað 
331.8b.33: and gyt eac gedeð þæt forcuðre is þæt he talað þeh hwilum hine sylfne wærne and wisne and bið eac foroft swa gehiwod licetere swylce he wis sy byð þeah smeagende oftor ymbe swicdom þonne ymbe wisdom 
331.8b.34: and ongean þam andgyte þe of godes agenre gyfe cymð se deofol sæwð andgytleste and eac gedeð þæt gyt wyrse is þæt se man þurh licetende hiwunge deð swylce he andgytful sy þe lytel can to gerade and to gode on ænige wisan 
331.8b.35: and ongean þam wislican ræde þe of godes agenre gyfe cymð se wiðerræda deofol sæwð receleasnesse and eac gemacað þæt gyt wyrse is þæt se man þurh lease hiwunge deð swylce he rædfæst sy þe rædes ne gymeð mid ænigum gerade 
331.8b.36: and ongean modstaðolnysse and modes strencðe þe of godes agenre gyfe cymð se manfulla deofol sendeð wacmodnesse and lyðerne earhscype swa þæt se man abryð æt ælcere þearfe and eac þæt gyt wyrse is gemacað þæt se man hywað hwilum hine sylfne þeh mihtine and unforhtne þe nah on his heortan ænige cafscype 
331.8b.37: and ongean þam ingehyde and gearawitolnesse þe of godes agenre gife cymð se hetola deofol sæwð and sendeð nytennesse and þæt gyt wyrse is gedeð þæt se man hiwað þeh hine sylfne swylce he deop inngehyd hæbbe þe nat na mycel gescad æniges gerades 
331.8b.38: and ongean þa arfæstnysse þe of godes agenre gyfe cymð deofol sæwð and sendeð arleasnesse and gelærð swa þæt ungesælig man ne arige ahwar þær hine to onhagige ne eac mæðe ne geseo on his underþeoddum ne on his efengelican and gyt eac gelærð þæt wyrse is þæt he ðeah swicollice hiwige swylce he arfæstes modes sy and under þam leaslican hiwe swiðost gederige 
331.8b.39: and ongean þam andfealdan godes ege þe of godes agenre gife cymð se grimlica deofol lærð dyrstignysse and gebringð recelease men on unstæððignesse wordes and weorces and hwilum eac on ðam þe gyt wyrse is gemacað þæt sume men beoð swa gehiwode liceteras swylce hy godes ege habban and bið eal heora ingeþanc mid fracode afylled 

331.8b.40: nis næfre nan wyrse yfel ne gode laðre þonne þæt gehiwode yfel 
331.8b.41: forðam deofol sylf hit gefadað and gehywað to þam þæt þæt ðincð foroft ærest ful god þe eft wyrð full yfel and full biter on ende 
331.8b.42: and to fela manna wyrð þeah mid þyllican wrencan þurh deofol forlæred swa þæt hy eal oðer specað and oðer hiwiað oðer hy þencað 
331.8b.43: and þa beoð rihtliceteras þe to ðam gewuniað 
331.8b.44: and mid ðam unwrencan eallan bið huru se earmscapena man antecrist eal afylled 
331.8b.45: his word and weorc beoð gode geðuhte unweran mannum and eal hy beoð yfele and swicole 
331.8b.46: ac se þeodlicetere hit gehiwað þeah swa þæt læst manna wat hu he him wið þone ðeodfeond gescyldan sceal 
331.8b.47: forðam ne weorþeð on worulde ænig woruldsnotera ne on wordum getingra ne on heortan wyrsa and lytelice swicolra þonne he wyrðeþ 
331.8b.48: and to fela manna eac is nu on ðissere swicelan worulde þe ealswa to swyðe þurh hiwunge eal oðer specað oþer hy þencað and lætað þæt to wærscype þæt hy oðre magan swa swicollice pæcan 
331.8b.49: ac eal þæt cymð of deofle ðeah hy swa ne wenan ægðer hy deriað mid swa geradan dædan ge ærest him sylfum ge syððan to manegan 
331.8b.50: and swa gerade manswican þe on ða wisan swæslice swiciað oftost on unriht and ðurh þæt deriað for gode and for worulde 
331.8b.51: þæt syndan forbodan and antecristes þrælas þe his weg rymað þeah hy swa ne wenan 

331.8b.52: crist ælmihtig lærde georne ælce soðfæstnysse and anfealdnesse and þæt gehwa synnluste fæste wiðstode 
331.8b.53: and antecrist lærð unsoðfæstnysse and swicolnesse and þæt gehwa his luste georne fulgange 
331.8b.54: and mid swylcan unlaran he forlæreð and forlædeð ealles to manege 
331.8b.55: and swa doð þa þeodlogan eac þe taliað þæt to wærscype þæt man cunne and mæge lytelice swician and mid unsoðe soð oferswiðan 
331.8b.56: and lætað eac þæt man mote to forð æfter luste nytenlice libban and gyman ne ðurfe na oferlice swyðe þæs ðe bec beodað ne forhæfednesse habban lichamlices lustes 
331.8b.57: ac cweþað þæt to worde þæt se bið on geþance wærast and wisast se ðe oðerne can raðost asmeagean and oftost of unwæran sum ðing geræcan 
331.8b.58: cweþað eac to worde þa ðe syndan stunte þæt mycel forhæfednes lytel behealde ac þæt mete wære mannum gescapen to ðam anum þæt men his scoldan brucan and wimman eac to hæmede þam ðe þæs lyste 

331.8b.59: and soð is þæt ic secge mid eal swylcan laran antecrist cwemeð and laðlice forlæreð ealles to manege 
331.8b.60: forðam nis æfre ænig lagu wyrse on worulde þonne hwa folgie eallinge his luste and his lust him to lage sylfum gesette 
331.8b.61: and a swa nyr ende þissere worulde swa wyrð fyrenlusta and synlicra dæda a ma and ma mannum gemæne þurh deofles dara and his unlare 
331.8b.62: ac se bið gesælig se ðe gewarnað huru hine sylfne be ænigum dæle 

331.8b.63: god ure helpe 
331.8b.64: sit nomen domini benedictum et reliqua 

