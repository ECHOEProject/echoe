larspel to swylcere tide swa man wile 

394.16.1: men ða leofestan þis synt halige dagas and gastlice and ussum sawlum læcedomlice 
394.16.2: and we micle nydþearfe habbað þæt we ðæt geornlice geþencen and gemynen þa hwile þe we þære tide benigen þe us nu gyt god for his mildheortnesse gerymed hafað 
394.16.3: þæt we ða halgan godes æwe and þa godspellican lare in urum mode lufien and on urum þeawum begangen þe he sylfa lærde þa hwile þe he licumlice on worlde wæs mid mannum 
394.16.4: and þæt we ne læten þas hwilendlican þing and þas feallendlican þysse worulde ure mod beswican þurh deofles facen and his leasunga 
394.16.5: be ðam us trymede and lærde se apostol sanctus petrus and ðus cwæð 
394.16.6: sobrii estote 
394.16.7: bioð ge cwæð he gestæðige on eowrum life and symle on godes willan and on godum weorcum wæccende forðam þe eower se wiðerwearda feond þæt is dioful he gæð swa reðe swa swa þeotende leo ymb ælcne mannan and seceð hwæne he mid synnum besmitan mæge and þurh ðæt on ecre forwyrde gebringan 
394.16.8: þam we þanne magon gif we anrædlice onginnan willað ðurh halige dæda and þurh fæsten and þurh ælmessan wiðstandan and ealle his ða ætrenan myht þurh godes fultum gebrecan and gebigan 
394.16.9: ðurh diofles facen and þurh his inwit we wurdon on frymðe beswicene 
394.16.10: and for adames gewyrhtum we wæron of ðam eadilican setle neorxnawanges gefean ut ascofene and on þas wræc sende þysse worulde þe we nu on lyfiað 
394.16.11: forðan we nabbað her nanne fæstlicne staðol ne langsumne eðel ac we gelomlice geseoð to hwan se eorðlica dæl and sio mennisce gecynd wiorðan sceal 
394.16.12: cwæð se apostol be ðan sanctus paulus 
394.16.13: dum sumus in corpore peregrinamur a domino 
394.16.14: swa lange swa we bioð on þyssum deadlicum life and on þyssum menniscan gecynde swa lange we bioð elðeodige fram ussum dryhtne 
394.16.15: hwæt is ðis deadlice lif elcor nymðe hit is se weg þe we sculon on faran æghwylc man to swa hwæðerum swa he sylfa þurh his þance gedemeð and þurh his agene dæde geearnað swa to ecum life and to ecum gefean swa to ecum deaðe and to ecre forwyrde 
394.16.16: uton we þonne geþencan hu dysiglic þæt sie þæt se man onginne on hwylcne siðfæt feran and ful werig on þam wege sie and þonne nelle þæt se siðfæt and se weg æfre geendede sien 
394.16.17: swa þonne bið ful earmlic þæt se man on þysse worulde swince ymb ðas hwilendlican þing þe he geare wat þæt he forlætan sceal and nele ymb ðæt swincan þæt he his sawle geearnie ece lif and ece reste æfter þysse worulde 
394.16.18: cwæð se æðela lareow sanctus paulus 
394.16.19: þurh manigfeald gewinn and earfoþnessa we sculon geearnigan þæt we moton becuman on godes rice 
394.16.20: forþan æghwylc þara manna þe for his naman þæt wile þæt he arfæstlice mid dryhtne ricsige on heofena rices gefean he þonne æghwylce ehtnesse and earfoðnesse mid geþylde abere 
394.16.21: swa we þanne nu þurh missenlico god and þurh mænigfeald gastlic gewin dryhtne fultumendum 
394.16.22: we sculon tilian þæt we to þam ecan gefean becuman moton þær bið ælc man to his yldrum hlytmed and to his neahfealdum freondum 
394.16.23: nænig man oðerne æfter deaðe getreowlice onlysan mæg gif he sylf ær her on worlde his sawle hælo agymeleasað 
394.16.24: bið sio geworhte freondræden and seo geþingde micele selre þænne þe se man unne þæt him oðer man æfter do þæt he hit do sylf for hine þa hwile þe he lybbe bið þæt æghwylcum men micele selre and wislicre þæt he hine gehealde on his freodome gesundne and unfæcne þeah þe he his freondspedum treowige þænne he scyle æfter þam bendum þæs freodomes ceapian 
394.16.25: bið him eac uncuð hwæðer he ðonne begitan mæge þæs he ær benohte 
394.16.26: nu we geseoð men þa leofestan þæt þeos andwearde world is gewitendu and feallendu 
394.16.27: forðan us gedafenað þæt we ne læten þissa hwilendlicra þinga ure mod gebindan and gebysegian 
394.16.28: þæt we ne forlæten urne þone ecan eðel þe we on frymðe to gesceapene wæron 
394.16.29: cwæð se snottra saleman be ðan 
394.16.30: quodcumque potest manus tua facere 
394.16.31: gehyrest ðu man cwæð he swa hwæt godes swa þin hand wyrcan mæge and þin mægen to þan gelustfullian wille do ðu þæt anrædlice forðan þe ne bið næniges wiorces fyrst ne nænig riht ne nænig wisdom mid helwarum 
394.16.32: men þa leofestan we nyton hwylce dæge oþðe on hwylce tid se deaþ cymeð se ðe æghwylcne man gesecan sceal ge heanne ge ricne 
394.16.33: and þonne syððan bið sio hreownes and þæra teara mægen unwæstmberende 
394.16.34: forðan us is selest ær ðam deaþe þæt we onginnan þisse forgifenan tide brucan and we dæghwamlice ure gebeda gode ælmihtigum onsendan and ure onsægdnesse his lichaman and his þæs halgan blodes 
394.16.35: sio onsægdnes þonne soðlice þa sawle fram ecum witum alyseð and gehæleð sio ðe us þurh ða getacnunga and þurh þæt halige geryne onhyreð þone deaþ þæs ancennedan godes suna þeah þe he fram deaþe arise æfter þam þe he for ealles mancynnes hælo deaþ þrowode and on heofenas eft up astah 
394.16.36: þær he siððan a undeadlice ricsode on ecnesse þurh eallra worlda world 
394.16.37: hwæðere he bið eft for us on þam halgan geryne þær his lichama and his þæt halige blod dæled bið on þara geleaffulra manna hiortan æghwylcum to hæle and to wedde eces lifes þara þe him clæne and rihtlice onfegð 
394.16.38: magon we þonne gehycgan hu mycel and hu diorwyrþe sio onsægdnes bið þonne we for ura synna onlysnesse onhyrigaþ þa þrowunga and þane deaþ þæs ecan and þæs undeadlican cyninges on heofenum 
394.16.39: hwylc geleaffullra manna is þæt þæs ænigne tweon an his mode hæbbe þæt heofon ontyned sie to ðære stemne þæs sacerdes on þa tid þære halgan onsægdnesse 
394.16.40: and þætte ðær engla þreatas ætstodon on ðam geryne usses dryhtnes hælendes cristes and þæt ða hiehstan bioð to þyssum niðerlicum gesceapene and þa heofenlican to þyssum eorðlicum geþeodde 

394.16.41: habbað we þonne men þa leofestan micle nydþearfe þæt we þas þing begangen and ure ingeþohtas geondsmeagen and þæt we þurh forhæfdnesse lichomlicra lusta and þurh mænigfeald god and gæstlic gewin ure sawle and ure lichaman gemedemigen and geclænsien 
394.16.42: we ðe þæt geryne þære dryhtenlican þrowunge mærsigað we þæt sculon onhyrigan on us sylfum þæt we doð 
394.16.43: þonne bið sio onsægdnes soðlice gode andfenge gif we us selfe ærest gode ælmihtigum onsecgan willað 
394.16.44: is us þonne eac mycel niedþearf æfter þære tide þæs gebedes on swa myclum swa we fyrmest mægen þæt we tiligen þæt we gode ælmyhtegum ure mod on þam rihte onrædlice gehealden þe læs us sio idle blis þysse worlde ure mod beswice and acyrre fram þam godcundan rihte and hit þæt gastlice mægen forlæte and agymeleasie 
394.16.45: swylce us is eac to geþencanne and to witanne þæt se man gedafenlice and rihtlice his synna forgifnesse biddeð and wilnað to ælmihtegum gode se ðe her for godes lufan ælæten and forgifan wille swylce æbylgðe swylce him hwa on worlde wið gewyrceð 
394.16.46: ne bið sio ure ben and sio ure onsægdnes gode andfengu nymþe sio heorte sie clæne fram ælcum niðe and fram ælcere wrohte and unsybbe 
394.16.47: swa he sylfa dryhten be ðam cwæð 
394.16.48: si offers munus tuum ad altare 
394.16.49: þu man cwæð he gif ðu þin lac to ðam wiofode bringe and þu þær gemyne þæt þin broðor hwylcne hete oðþe hwylce unsybbe wið þe hæbbe forlæt ðu þær þin lac beforan þam wiofode and gang ærest and geþinga wið hine and cum eft to ðam wiofode þæt ðu ðin lac and þine onsægdnesse gode agife 
394.16.50: magon we ðonne men ða leofestan on þam wordum ongitan hu micel and hu hefig sio syn is þære æfeste and þære unsybbe 
394.16.51: nu we gehyrað þætte mæstra æghwylc syn mæg bion þurh andetnesse and bote geclænsod nymþe unsybbe ane 
394.16.52: for þære bið sio ure onsægdnes gode uncweme and unfenge and us nænig god ne genihtsumað nymþe we sybbe and lufe be us tweonum healden 
394.16.53: þeah þe se man sie on oðrum lande feor fram us we sculon mid ure mode him to gan þæt we mid eaðmodre heortan and mid godum willan him gecweman willen and wið hine geþinggean 
394.16.54: gif ðanne soðlice ure scippend ælmihtig god ure heortan and ure mod þus gesetted ongit þonne beoð him ure gebeda and ure lac andfengu and he mildheortlice ure synna forlæteð and forgifeð 
394.16.55: be ðam he sylf þæt bigspel sæde his þegnum 

394.16.56: sæde þæt sum man wære se man sceolde his hlaforde x m scillinga 
394.16.57: þa hæfde he on his mode micele earfeðnessa and hreowe þæt he ðone borg astandan ne meahte and wende þæt he ða speda næfde 
394.16.58: þa arode him se hlaford and him forgeaf eal ðæt feoh þe he him sceolde 
394.16.59: þa wæs oðer man þæs mannes efenheafda þætte him sceolde an hund peninga 
394.16.60: þa nolde he ðæs borges nænne dæl alætan 
394.16.61: mid þy ðe ðæt geascode se ðe hira bega hlaford wæs þæt he nane liðe þam his efenheafdan gedon wolde þa het he hine æghwylcne scilling agifan þæs þe he him ær forgifen hæfde 
394.16.62: on þam wordum us is cuðlice gesæd gif we nellað of ure heortan ða inccan alætan ðam mannum þe wið us agyltað þæt se hlaford se hiofenlica cyning se ðe ofer ealle gesceafta ece ricsaþ swiðe rihtwislice on þam egesfullan dome ealle ure dæda aseceð ge ða læssan ge þa maran þe we wendon þæt us ær her on worlde þurh hreowe and þurh ure geearnunga forgifene wæron 
394.16.63: uton þonne men þa leofestan geþencan þane fyrst þisse forgifenan tide 
394.16.64: nu us læreð and myndgað and ure gehwyrfednesse bideð se ilca se ðe is ure dema 
394.16.65: hreowsian we mid tearum þa heardnesse ures modes and ura synna 
394.16.66: þis andwearde lif is hræd and gewitende and swiðe gewinful and mid manigfealdum costungum þeos mennisce drohtung is gedrefed ofer ealle eorðan 
394.16.67: forðan us ðonne men ða leofestan is micel nydþearf to ðam gebiddað and myndgað þæt we mid ealle mode and mid ealle mægene þæder efsten þær ðæt undeadlice lif is and se eca gefea eallum soðfæstum genihtsumað þæt is on heofenum 
394.16.68: þær ne bið nænig unrotnes ne nænig sar ne nænig wiðerweardnes gemeted 
394.16.69: ac þær bið ece syb and singal blis and mara gefea þonne hit æniges mannes muð asecgan mæge oððe cunne 
394.16.70: gif we to þisse eadignesse becuman willen utan we þonne þa deaðberendan uncysta us fram ascufan ærest oferhida and unrihtgitsunga æfste and tælnesse and mæne aðas and eal synna cyn ðe dioful bereð and saweð on þara synfulra mod þe him hyran willað 
394.16.71: uton þonne nu gelyfan men ða leofestan on þæt godcunde riht and on þæt gastlice mægen þa þe ure sawle gebyldað and afrefriað on þam egesfullan dome 
394.16.72: men ða leofestan utan him sendan þa halgan and þa wynsuman lac ærest þone rihtan geleafan and þa soðan lufan godes and manna and eaðmodnesse and geþyld and rihtwisnesse and soðfæstnesse and mildheortnesse and hyrsumnesse and æghwylce godnesse and manþwærnesse 
394.16.73: þis sindon gode þa gecweman and þa þancwiorþan lac 
394.16.74: nals þehhwæðere þe him sie ænig þearf ure gife ne he naht elles fram us ne seceð nymþe ure sawle hælo and þæt we us sylfe to þam gemedemigen and geclænsien þæt we þæs wyrðe syn þæt he us sylle his þæt heofenlice rice 
394.16.75: gedafenað us eac men ða leofestan nu us ure dryhten ælmihtig god swylcere weorðmynde onmunde þæt we us ne læten þis medmicele gewin þisse worlde a lang þyncan and to unyðe 
394.16.76: forþan us mycel nydþearf myndgað þæt we singallice þyder þencen þær þæt ece lif and þæt undeadlice is and eac swylce þæt we geþencen hwylce gemete we þæt begiten and gearnian sculon nu we gehyrað and geare witon þætte æghwylc man sceal swylcum edleane onfon swa he ær her on worlde geearnað 
394.16.77: uton forþan nu don swa us halige bec myndgiað and lærað 
394.16.78: staðelian we ða dryhtenlican beboda on urum mode and þa dæghwamlican mid dædum fullian on þam þe we fyrmest magon to þan þonne se micela dæg cume þæs toweardan domes and eallum menniscum cynne bið demed be hira sylfra gewyrhtum and geearnungum þæt we þænne ne ðurfon mid dioflum and mid þam synfullum mannum bion on ða ecan witu and on þa ecan forwyrd gescyrede 
394.16.79: ac þæt we moton gefeonde faran mid urum dryhtne and mid his englum and mid eallum godes halgum on þone heofenlican eðel and þæs siððan brucan on ecnesse amen 

