item sermo lupi ad anglos quando dani maxime persecuti sunt eos quod fuit in dies æþelredi regis 

331.27.1: leofan men gecnawað þæt soð is 
331.27.2: ðeos woruld is on ofste and hit nealæcð þam ende 
331.27.3: and ðy hit is on worulde a swa leng swa wyrse and swa hit sceal nyde for folces synnan fram dæge to dæge ær antecristes tocyme yfelian swyðe 
331.27.4: and huru hit wyrð þænne egeslic and grimlic wide on worulde 
331.27.5: leofan men understandað eac georne þæt deofol þas þeode nu fela geara dwelode to swyðe 
331.27.6: and þæt lytle getrywða wæron mid mannum þeah hi wel spæcan 
331.27.7: and unrihta to fela ricsode on lande 
331.27.8: and næs a fela manna þe smeade ymbe þa bote swa georne swa man scolde 
331.27.9: ac dæghwamlice man ihte yfel æfter oðrum and unriht rærde and unlaga manege ealles to wide gynd ealle þas ðeode 
331.27.10: and we eac forðam habbað fela byrsta and bysmara gebiden 
331.27.11: and gyf we ænige bote gebidan sculan þonne mote we þæs to gode earnian bet þonne we ær ðison dydon 
331.27.12: forðam mid miclan earnungan we geearnodon þa yrmða þe us onsittað 
331.27.13: and mid swyðe miclan earnungan we þa bote motan æt gode geræcan gyf hit sceal heonanforð godiende wurðan 
331.27.14: la hwæt we witan ful georne þæt to myclan bryce sceal mycel bot nyde and to miclum bryne wæter unlytel gif man þæt fyr sceal to ahte acwæncan 
331.27.15: and mycel is nydþearf eac manna gehwylcum þæt he godes lage gyme heonanforð georne bet þonne he ær dyde and godes gerihta mid rihte gelæste 
331.27.16: on hæþenum þeodum ne dear man forhealdan lytel ne mycel þæs þe gelagod is to gedwolgoda weorðunge 
331.27.17: and we forhealdað æghwær godes gerihta ealles to gelome 
331.27.18: and ne dear man gewanian on hæðenum þeodum inne ne ute ænig þæra þinga þe gedwolgodan broht bið and to lacum betæht bið 
331.27.19: and we habbað godes hus inne and ute clæne berypte 
331.27.20: and eac syndan godes þeowas mæþe and munde gewelhwar bedælde 
331.27.21: and sume men secgað þæt gedwolgodan þenan ne dear man misbeodan on ænige wisan mid hæþenum leodum swa swa man godes þeowum nu deð to wide þær cristene scoldan godes lage healdan and godes þeowas griðian 
331.27.22: ac soð is þæt ic secge 
331.27.23: þearf is þære bote 
331.27.24: forðam godes gerihta wanedan to lange innan þysan earde on æghwylcum ende 
331.27.25: and folclaga wyrsedan ealles to swyðe syððan eadgar geendode 
331.27.26: and halignessa syndon to griðlease wide 
331.27.27: and godes hus syndon to clæne berypte ealdra gerihta and innan berypte ælcra rysena 
331.27.28: and wydewan syndon wide fornydde on unriht to ceorle and to mænige foryrmde and gehynede swyðe 
331.27.29: and earme men syndan sare beswicene and hreowlice besyrwde 
331.27.30: and ut of ðisan earde wide gesealde swyðe unforworhte fremdum to gewealde 
331.27.31: and cradolcild geþeowode þurh wælhreowe unlaga for lytelre þyfðe wide gynd þas þeode 
331.27.32: and freoriht fornumene and ðrælriht generwde and ælmesriht gewanode 
331.27.33: and hrædest is to cweþenne godes laga laðe and lara forsewene 
331.27.34: and ðæs we habbað ealle þurh godes yrre bysmor gelome gecnawe se ðe cunne 
331.27.35: and se byrst wyrð gemæne þeah man swa ne wene ealre þisse þeode butan god gebeorge 
331.27.36: forðam hit is on us eallum swutol and gesyne þæt we ær þysan oftor bræcan þonne we bettan 
331.27.37: and ðy is þisse þeode fela onsæge 
331.27.38: ne dohte hit nu lance inne ne ute ac wæs here and hunger bryne and blodgyte on gewelhwylcon ende oft and gelome 
331.27.39: and us stalu and cwalu stric and steorfa orfcwealm and uncoðu hol and hete and rypera reaflac derede swyðe þearle 
331.27.40: and us ungylda swyðe gedrehton 
331.27.41: and us unwedera foroft weoldan unwæstma 
331.27.42: forðam on þisan earde wæs swa hit þincan mæg nu fela geara unrihta fela and tealte getrywða æghwær mid mannum 
331.27.43: ne bearh nu foroft gesib gesibban þe ma þe fremdan 
331.27.44: ne fæder his bearne ne hwilum bearn his agenum fæder ne broðor oðrum 
331.27.45: ne ure ænig his lif ne fadode swa swa he scolde 
331.27.46: ne gehadode regollice ne læwede lahlice 
331.27.47: ac worhtan lust us to lage ealles to gelome 
331.27.48: and naðor ne heoldan ne lare ne lage godes ne manna swa swa we scoldan 
331.27.49: ne ænig wið oþerne getrywlice þohte swa rihte swa he scolde 
331.27.50: ac mæst ælc swicode and oðrum derede wordes and dæde 
331.27.51: and huru unrihtlice mæst ælc oþerne æftan heaweð mid scandlican onscytan and mid wrohtlacan do mare gyf he mæge 
331.27.52: forðam her syn on lande ungetrywðe micle for gode and for worulde 
331.27.53: and eac her syn on earde on mistlice wisan hlafordswican manege 
331.27.54: and ealra mæst hlafordswice se bið on worulde þæt man his hlafordes saule beswice 
331.27.55: and ful mycel hlafordswice eac bið on worulde þæt man his hlaford of life forræde oððon of lande lifiendum drife 
331.27.56: and ægðer is geworden innan þisan earde 
331.27.57: eadwerd man forrædde and syððan acwealde and æfter þam forbærnde 
331.27.58: and godsibbas and godbearn to fela man forspilde wide gynd þas þeode to eacan oðran ealles to manegan þe man unscyldige forfor ealles to wide 
331.27.59: and ealles to manege halige stowa wide forwurdan þurh þæt þe man sume men ær þam gelogode swa man na ne scolde gif man on godes griðe mæðe witan wolde 
331.27.60: and cristenes folces to fela man gesealde ut of ðam earde nu ealle hwile 
331.27.61: and eal þæt is gode lað gelyfe se ðe wille 
331.27.62: and scandlic is to specenne þæt geworden is to wide and egeslic is to witanne 
331.27.63: þæt oft doð to manege þe dreogað þa yrmðe þæt sceotað togædere and ane cwenan gemænum ceape bicgað gemæne and wið þa ane fylðe adreogað an æfter anum and ælc æfter oðrum hundum gelicost þe for fylðe ne scrifað 
331.27.64: and syððan wið weorðe syllað of lande fremdum to gewealde godes gesceafte and his agenne ceap þe he deore gebohte 
331.27.65: eac we witan georne hwær seo yrmð gewearð þæt fæder gesealde bearn wið weorðe and bearn his modor and broðor sealde oþerne fremdum to gewealde ut of ðisse þeode 
331.27.66: and eal þæt syndon micle and egeslice dæda understande se ðe wille 
331.27.67: and gyt hit is mare and eac manigfealdre þæt dereð þysse þeode 
331.27.68: mænige syndan forsworene and swyðe forlogene 
331.27.69: and wed synd tobrocene oft and gelome 
331.27.70: and þæt is gesyne on þisse þeode þæt us godes yrre hetelice onsit 
331.27.71: gecnawe se ðe cunne 
331.27.72: and la hu mæg mare scamu þurh godes yrre mannum gelimpan þonne us deð gelome for agenum gewyrhtum 
331.27.73: ðeah þræla hwylc hlaforde æthleape and of cristendome to wicinge weorðe 
331.27.74: and hit æfter þam eft geweorðe þæt wæpngewrixl weorðe gemæne þegene and þræle 
331.27.75: gyf þræl þæne þegen fullice afylle licge ægylde ealre his mægðe 
331.27.76: and gyf se þegen þæne þræl þe he ær ahte fullice afylle gylde þegengylde 
331.27.77: ful earmlice laga and scandlice nydgyld þurh godes yrre us syn gemæne understande se ðe cunne 
331.27.78: and fela ungelimpa gelimpð þysse þeode oft and gelome 
331.27.79: ne dohte hit nu lange inne ne ute ac wæs here and hete on gewelhwilcum ende oft and gelome 
331.27.80: and engle nu lange eal sigelease and to swyðe geyrwde þurh godes yrre 
331.27.81: and flotmen swa strange þurh godes þafunge 
331.27.82: þæt oft on gefeohte an feseð tyne and hwilum læs hwilum ma eal for urum synnum 
331.27.83: and oft tyne oððe twelfe ælc æfter oðrum scendeð to bysmore þæs þegnas cwenan and hwilum his dohtor oððe nydmagan þær he onlocað 
331.27.84: þe læt hine sylfne rancne and ricne and genoh godne ær þæt gewurde 
331.27.85: and oft þræl þæne þegen þe ær wæs his hlaford cnyt swyðe fæste and wyrcð him to þræle þurh godes yrre 
331.27.86: wala þære yrmðe and wala þære woruldscame þe nu habbað engle eal þurh godes yrre 
331.27.87: oft twegen sæmen oððe þry hwilum drifað þa drafe cristenra manna fram sæ to sæ ut ðurh þas þeode gewylede togædere us eallum to woruldscame gyf we on eornost ænige cuðan oððon we woldan ariht understandan 
331.27.88: ac ealne þæne bysmor þe we oft þoliað we gyldað mid weorðscype þam þe us scendað 
331.27.89: we him gyldað singallice and hy us hynað dæghwamlice 
331.27.90: hy hergiað and hy bernað rypað and reafiað and to scipe lædað 
331.27.91: and la hwæt is ænig oðer on eallum þam gelimpum butan godes yrre ofer þas þeode swytol gesyne 
331.27.92: nis eac nan wundor þeah us mislimpe forðam we witan ful georne þæt nu fela geara men na ne rohton foroft hwæt hy worhtan wordes oððe dæde 
331.27.93: ac wearð þes þeodscype swa hit þincan mæg swyðe forsyngod þurh mænigfealde synna and ðurh fela misdæda 
331.27.94: ðurh morðdæda and ðurh mandæda 
331.27.95: þurh gitsunga and ðurh gifernessa 
331.27.96: þurh stala and þurh strudunga 
331.27.97: þurh mansylena and ðurh hæþena unsida 
331.27.98: þurh swicdomas and ðurh searacræftas 
331.27.99: þurh lahbrycas and ðurh æswicas 
331.27.100: þurh mægræsas and ðurh manslihtas 
331.27.101: þurh hadbrycas and ðurh æwbrycas 
331.27.102: þurh sibblegeru and ðurh mistlice forligru 
331.27.103: and eac syndan wide swa we ær cwædan þurh aðbrycas and ðurh wedbrycas and ðurh mistlice leasunga forloren and forlogen ma þonne scolde 
331.27.104: and freolsbricas and fæstenbricas wide geworhte oft and gelome 
331.27.105: and eac her syn on earde apostatan abroðene and cyrichatan hetole and leodhatan grimme ealles to manege 
331.27.106: and oferhogan wide godcundra rihtlaga and cristenra þeawa and hocorwyrde ðysige æghwær on þeode 
331.27.107: oftost on ða þing þe godes bodan beodað and swyðost on þa þing þe geornost to godes lage gebyriað mid rihte 
331.27.108: and þy is nu geworden wide and side to ful yfelan gewunan þæt menn swyðor scamað nu for goddædan þonne for misdædan 
331.27.109: forðam to oft man mid hoceræ goddæda hyrweð and godfyrhte lehtreð ealles to swyðe 
331.27.110: and swyðost man tæleð and mid olle gegreteð ealles to gelome þa ðe riht lufiað and godes ege habbað be ænigum dæle 
331.27.111: and ðurh þæt þe man swa deð þæt man eal hyrweð þæt man scolde herian and to forð laþet þæt man scolde lufian þurh þæt man gebringeð ealles to manege on yfelan geðance and on undæde swa þæt hy ne scamað na þeah hy syngian swyðe 
331.27.112: and wið god sylfne forwyrcan hi mid ealle 
331.27.113: ac for idelan onscytan hy scamað þæt hy betan heora misdæda swa swa bec tæcan 
331.27.114: gelice þam dwæsan þe for heora prytan lewe nellað beorgan ær hy na ne magan þeah hy eall willan 
331.27.115: her syndan þurh synleawa swa hit þincan mæg sare gelewede to manege on earde 
331.27.116: her syndan swa we ær sædon mannslagan and mægslagan 
331.27.117: and sacerdbanan and mynsterhatan 
331.27.118: and hlafordswican and æbere apostatan 
331.27.119: and her syndan manswaran and morðorwyrhtan 
331.27.120: and her syndan hadbrecan and æwbrecan 
331.27.121: and ðurh siblegeru and ðurh mistlice forligeru forsyngode swyðe 
331.27.122: and her syndan myltestran and bearnmyrðran and fule forlegene horingas manege 
331.27.123: and her syndan wiccan and wælcerian 
331.27.124: and her syndan ryperas and reaferas and woruldstruderas 
331.27.125: and ðeofas and þeodscaðan 
331.27.126: and wedlogan and wærlogan 
331.27.127: and hrædest is to cweþenne mana and misdæda ungerim ealra 
331.27.128: and þæs us ne scamað na 
332.27.129: ac þæs us scamað swyðe þæt we bote aginnan swa swa bec tæcan 
331.27.130: and þæt is gesyne on þisse earman forsyngodon þeode 
331.27.131: eala mycel magan manege gyt herto eacan eaþe beðencan þæs ðe an man ne mihte on hrædinge asmeagean hu earmlice hit gefaren is nu ealle hwile wide gynd þas ðeode 
331.27.132: and smeage huru georne gehwa hine sylfne and ðæs na ne latige ealles to lange 
331.27.133: ac la on godes naman utan don swa us neod is beorgan us sylfum swa we geornost magan þe læs we ætgædere ealle forweorðan 
331.27.134: an þeodwita wæs on brytta tidum gildas hatte 
331.27.135: se awrat be heora misdædum hu hi mid heora synnan swa oferlice swyðe god gegræmedon þæt he let æt nyhstan engla here heora eard gewinnan and brytta dugeðe fordon mid ealle 
331.27.136: and þæt wæs geworden þæs þe he sæde þurh gelæredra regolbryce and ðurh læwedra lahbryce þurh ricra reaflac and ðurh gitsunge wohgestreona 
331.27.137: ðurh leode unlaga and ðurh wohdomas 
331.27.138: ðurh bisceopa asolcennesse and unsnotornesse and ðurh lyðre yrhðe godes bydela þe soðes geswugedan ealles to gelome and clumedan mid ceaflum þær hy scoldan clypian 
331.27.139: ðurh fulne eac folces gælsan and ðurh oferfylla and mænigfealde synna heora eard hy forworhton and sylfe hi forwurdan 
331.27.140: ac utan don swa us þearf is warnian us be swilcan 
331.27.141: and soð is þæt ic secge wyrsan dæda we witan mid englum sume gewordene þonne we mid bryttan ahwar gehyrdan 
331.27.142: and ðy us is þearf micel þæt we us beþencan and wið god sylfne þingian georne 
331.27.143: and utan don swa us þearf is gebugan to rihte and be suman dæle unriht forlætan and betan swyðe georne þæt we ær bræcan 
331.27.144: and utan god lufian and godes lagum fyligean 
331.27.145: and gelæstan swyðe georne þæt þæt we behetan þa we fulluht underfengan oððon þa ðe æt fulluhte ure forespecan wæron 
331.27.146: and utan word and weorc rihtlice fadian 
331.27.147: and ure ingeðanc clænsian georne 
331.27.148: and að and wedd wærlice healdan 
331.27.149: and sume getrywða habban us betweonan butan uncræftan 
331.27.150: and utan gelome understandan þone miclan dom þe we ealle to sculan 
331.27.151: and beorhgan us georne wið þone weallendan bryne hellewites 
331.27.152: and geearnian us þa mærða and ða myrhða þe god hæfð gegearwod þam ðe his willan on worulde gewyrcað 
331.27.153: god ure helpe amen 

